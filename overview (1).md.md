

# ภาพรวมของระบบ (Systems Overview)

![e-Tax Invoice & Receipt](https://github.com/yosarawut/WorkingArea/raw/master/e-tax-invoice/img/cover.jpg)

# ความเป็นมาของโครงการ

กรมสรรพากรพัฒนาระบบบริการจัดทำและนำส่งข้อมูลใบกำกับภาษีอิเล็กทรอนิกส์และใบรับอิเล็กทรอนิกส์ หรือที่เรียกว่า e-Tax Invoice & e-Receipt มาตั้งแต่ปี 2555 โดยมีวัตถุประสงค์เพื่อสนับสนุนการทำธุรกรรมทางอิเล็กทรอนิกส์ของภาคเอกชนและเพิ่มประสิทธิภาพการให้บริการอิเล็กทรอนิกส์ (e-Service) ของภาครัฐ และในปี 2560 ได้ปรับปรุงกฎหมายและระเบียบปฏิบัติที่เกี่ยวข้องเพื่อให้ง่ายและสะดวกในการใช้งานสอดคล้องตามโครงการระบบภาษีและเอกสารธุรกรรมอิเล็กทรอนิกส์ภายใต้แผนยุทธศาสตร์โครงสร้างพื้นฐานการชำระเงินแบบอิเล็กทรอนิกส์แห่งชาติ (National e-Payment) เพื่อพัฒนาระบบการชำระเงินของไทยให้สามารถรองรับธุรกรรมทางการเงินและกิจกรรมทางเศรษฐกิจต่างๆ ในรูปแบบอิเล็กทรอนิกส์อย่างครบวงจร เพื่อผลักดันให้ระบบการชำระเงินและระบบภาษีของประเทศก้าวสู่การเป็นเศรษฐกิจดิจิทัล (Digital Economy)

กรมสรรพากรจึงได้พัฒนาระบบบริการจัดทำและนำส่งข้อมูลใบกำกับภาษีอิเล็กทรอนิกส์และใบรับอิเล็กทรอนิกส์ e-Tax Invoice & e-Receipt ผู้ประกอบการต้องจัดทำใบกำกับภาษี ใบเพิ่มหนี้ ใบลดหนี้และใบรับ (ใบเสร็จรับเงิน) ให้อยู่ในรูปของข้อมูลอิเล็กทรอนิกส์มีการลงลายมือชื่อดิจิทัล (Digital Signature) ที่มีความน่าเชื่อถือปลอดภัย โดยกำหนดหลักเกณฑ์และพัฒนาระบบให้มีความยืดหยุ่นและสะดวกในการใช้งาน ปรับปรุงรูปแบบข้อมูลอิเล็กทรอนิกส์ ให้เป็นมาตรฐานสากลตามข้อเสนอแนะของสำนักงานพัฒนาธุรกรรมทางอิเล็กทรอนิกส์ กระทรวงดิจิทัลเพื่อเศรษฐกิจและสังคม เพื่อให้หน่วยงานที่เกี่ยวข้องทั้งภาครัฐและเอกชนสามารถนำไปใช้งานได้อย่างมีประสิทธิภาพตามหลักมาตรฐานสากล

# การจัดทำใบกำกับภาษีอิเล็กทรอนิกส์และใบรับอิเล็กทรอนิกส์

## วัตถุประสงค์

1.  ส่งเสริมและสนับสนุนนโยบาย Thailand 4.0 และ National e-Payment
2.  รองรับการทำธุรกรรมอิเล็กทรอนิกส์อย่างครบวงจร
3.  ลดต้นทุนค่าใช้จ่ายและการบริหารจัดการของภาครัฐและภาคเอกชน
4.  ลดการใช้เอกสารในรูปแบบระดาษ ช่วยลดภาวะโลกร้อน
5.  เพิ่มความมั่นใจ ปลอดภัยตามมาตรฐานสากล

## ประโยชน์

1.  มีความมั่นคงปลอดภัยในการทำธุรกรรมทางอิเล็กทรอนิกส์การซื้อขายสินค้าและบริการ
2.  สนับสนุนการทำธุรกรรมพาณิชย์อิเล็กทรอนิกส์ (e-Commerce)
3.  ลดต้นทุนการจัดพิมพ์และจัดส่งเอกสารใบกำกับภาษีและใบเสร็จรับเงิน
4.  ประหยัดพื้นที่การจัดเก็บเอกสาร

# ภาพรวมโครงการ

![ภาพรวมโครงการ](https://github.com/yosarawut/WorkingArea/raw/master/e-tax-invoice/img/overview.jpg)

ผู้ประกอบการที่มีซอฟต์แวร์ระบบบัญชีในการใช้งานและสามารถพัฒนาระบบงานของตนเองหรือจัดหาซอฟต์แร์การจัดทำ ใบกำกับภาษี ใบเพิ่มหนี้ และใบลดหนี้รวมถึงใบรับให้เป็นข้อมูลอิเล็กทรอนิกส์ที่มีการลงลายมือชื่อดิจิทัล (Digital Signature) ให้อยู่ในรูปแบบข้อมูลอิเล็กทรอนิกส์ เช่น PDF, PDF/A-3, XML File ที่มีการลงลายมือชื่อดิจิทัล (Digital Signature) หรืออื่นๆ ส่งมอบให้แก่ ผู้ซื้อสินค้าหรือผู้รับบริการตาม พ.ร.บ ว่าด้วยธุรกรรมทางอิเล็กทรอนิกส์ พ.ศ. 2544 และต้องนำส่งข้อมูลรูปแบบ XML File ที่มีการลงลายมือชื่อดิจิทัล ผ่านระบบอิเล็กทรอนิกส์ของกรมสรรพากร ภายในวันที่ 15 ของเดือนถาษีถัดไป ตามระเบียบกรมสรรพากร ว่าด้วยการจัดทำ ส่งมอบ และเก็บรักษาใบกำกับภาษีอิเล็กทรอนิกส์ และใบรับอิเล็กทรอนิกส์ พ.ศ. 2560

*   กรมสรรพากรเผยแพร่ **เอกสารอธิบายภาพรวมการจัดทำและนำส่งข้อมูลใบกำกับภาษีอิเล็กทรอนิกส์** สามารถเข้าไปดูรายละเอียดเพิ่มเติม [**ดาวน์โหลดเอกสาร**](https://github.com/yosarawut/WorkingArea/raw/master/e-tax-invoice/data/OVERVIEW_ETAX0662.pdf)

# การเตรียมความพร้อม

การเริ่มต้นเป็นผู้ประกอบการจัดทำและนำส่งข้อมูลใบกำกับภาษีอิเล็กทรอนิกส์และใบรับอิเล็กทรอนิกส์ จำเป็นต้องมีความรู้ ความเข้าใจในหลักเกณฑ์ และวิธีการจัดทำข้อมูลอิเล็กทรอนิกส์เพื่อ ปรับปรุงระบบงานขายสินค้าและบริการของกิจการ ให้สามารถออกใบกำกับภาษีอิเล็กทรอนิกส์และใบรับอิเล็กทรอนิกส์ให้กับผู้ซื้อสินค้าหรือผู้รับบริการ พร้อมนำส่งข้อมูลให้กรมสรรพากรได้ตามที่กฎหมายกำหนด โดยมีขั้นตอนในการเตรียมความพร้อมเป็นผู้ประกอบการ e-Tax Invoice ดังนี้

1.  **ศึกษากฎหมาย ระเบียบ และข้อเสนอแนะมาตรฐาน (สพธอ.) ที่เกี่ยวข้อง** ได้แก่

*   [พระราชบัญญัติแก้ไขเพิ่มเติมประมวลรัษฎากร (ฉบับที่ 48) พ.ศ.2562](https://drive.google.com/open?id=1q5I1n5vzju_0YDx55sFtXEqrEo1W3wOK)

*   [ระเบียบกรมสรรพากรว่าด้วยการจัดทำ ส่งมอบ และเก็บรักษาใบกำกับภาษีอิเล็กทรอนิกส์ และใบรับอิเล็กทรอนิกส์ พ.ศ. 2560](https://drive.google.com/open?id=18U9PQcvPyDyAXELCxCqZcvhyksl_uMzb)

*   [ระเบียบกรมสรรพากร ว่าด้วยการจัดทำ ส่งมอบ และเก็บรักษาใบกำกับภาษีอิเล็กทรอนิกส์ และใบรับอิเล็กทรอนิกส์ (ฉบับที่ 2) พ.ศ.2560](https://drive.google.com/open?id=1gIZaSl_RgbrsRuQqPju6xlrawsr302T7)

*   [ข้อเสนอแนะมาตรฐานด้านเทคโนโลยีสารสนเทศและการสื่อสารที่จำเป็นต่อธุรกรรมทางอิเล็กทรอนิกส์ว่าด้วยข้อความอิเล็กทรอนิกส์สาหรับการซื้อขายสินค้าและบริการ (ขมธอ.3-2560)](https://standard.etda.or.th/?smd_process_download=1&download_id=7163) เป็นมาตรฐานที่กำหนดรูปแบบโครงสร้างข้อมูล XML สำหรับการซื้อขายสินค้าและบริการ เพื่อสนับสนุนการทำธุรกรรมทางอิเล็กทรอนิกส์ทั้งภาครัฐและเอกชน ให้สามารถเชื่อมโยงข้อมูลอิเล็กทรอนิกส์ที่เกี่ยวข้องกับการซื้อขายสินค้าและบริการได้อย่างมีประสิทธิภาพและสอดคล้องกับมาตรฐานสากล

*   [ข้อเสนอแนะมาตรฐานด้านเทคโนโลยีสารสนเทศและการสื่อสาร ที่จำเป็นต่อธุรกรรมทางอิเล็กทรอนิกส์ ว่าด้วยการใช้ข้อความ XML สำหรับการแลกเปลี่ยนข้อมูลอิเล็กทรอนิกส์ระหว่างหน่วยงาน (ขมธอ.14-2560](https://standard.etda.or.th/?smd_process_download=1&download_id=7281) เป็นแนวทางการจัดทำเอกสารและข้อความให้อยู่ในรูปของ XML File การสร้างและการตรวจสอบความถูกต้องของลายมือชื่ออิเล็กทรอนิกส์ และใช้เป็นแนวทางการแลกเปลี่ยนข้อมูลอิเล็กทรอนิกส์ระหว่างหน่วยงานกับกรมสรรพากร กรณีนำส่งข้อมูลแบบ Host to Host

*   [ข้อเสนอแนะมาตรฐานฯ ว่าด้วยการรักษาความมั่นคงปลอดภัยสารสนเทศสำหรับผู้ให้บริการจัดทำ ส่งมอบ และเก็บรักษาข้อมูลอิเล็กทรอนิกส์ (ขมธอ. 21-2562)](https://standard.etda.or.th/?smd_process_download=1&download_id=10618) เป็นแนวทางการรักษาความมั่นคงปลอดภัยสารสนเทศสำหรับผู้ให้บริการจัดทำ ส่งมอบ และเก็บรักษาใบกำกับภาษีอิเล็กทรอนิกส์ และใบรับอิเล็กทรอนิกส์ หรือหน่วยงานอื่น ๆ ที่ให้ความสำคัญกับการรักษาความมั่นคงปลอดภัยด้านสารสนเทศ นำไปใช้เป็นแนวปฏิบัติเพื่อช่วยให้บริการมีความมั่นคงปลอดภัยและสร้างความน่าเชื่อถือให้กับผู้ให้บริการ

1.  **ศึกษาวิธีการจัดทำใบกำกับภาษีอิเล็กทรอนิกส์หรือใบรับอิเล็กทรอนิกส์**

2.  **พิจารณากระบวนการทางธุรกิจ (Business Process) และประเมินความพร้อมในการจัดทำข้อมูลอิเล็กทรอนิกส์ตามรูปแบบที่เหมาะสมกับกิจการ**

3.  **ปรับปรุงระบบคอมพิวเตอร์ของกิจการให้สามารถดำเนินการได้ตามที่กฎหมายกำหนด**

4.  **จัดเตรียมใบรับรองอิเล็กทรอนิกส์จากผู้ให้บริการออกใบรับรองอิเล็กทรอนิกส์** กรณีจัดทำใบกำกับภาษีอิเล็กทรอนิกส์และใบรับอิเล็กทรอนิกส์ โดยการลงลายมือชื่อดิจิทัล (Digital Signature)

# การจัดทำข้อมูลใบกำกับภาษีอิเล็กทรอนิกส์และใบรับอิเล็กทรอนิกส์

## การออกใบกำกับภาษีอิเล็กทรอนิกส์หรือใบรับอิเล็กทรอนิกส์ ส่งมอบให้ผู้ซื้อสินค้า และผู้รับบริการ

ผู้ประกอบการสามารถจัดทำข้อมูลใบกำกับภาษีอิเล็กทรอนิกส์หรือใบรับอิเล็กทรอนิกส์ที่มี สาระสำคัญของใบกำกับภาษี ตามมาตรา 86/4 แห่งประมวลรัษฎากร ใบเพิ่มหนี้ตามมาตรา 86/9 แห่งประมวลรัษฎากร ใบลดหนี้ตามมาตรา 86/10 แห่งประมวลรัษฎากร และใบรับตามมาตรา 105 ทวิ แห่งประมวลรัษฎากร โดยมีทางเลือกในการจัดทำใบกำกับภาษีอิเล็กทรอนิกส์ และใบรับอิเล็กทรอนิกส์ ได้ 2 ทางเลือกดังนี้

1.  จัดทำข้อมูลรูปแบบ **XML File** ตามมาตรฐานที่กำหนด ซึ่งต้องลงลายมือชื่อดิจิทัล (Digital Signature) ด้วยใบรับรองอิเล็กทรอนิกส์ของผู้ประกอบการ

2.  จัดทำข้อมูลรูปแบบอิเล็กทรอนิกส์อื่นๆ เช่น **Word, PDF, PDF/A-3** ซึ่งต้องลงลายมือชื่อดิจิทัล (Digital Signature) ด้วยใบรับรองอิเล็กทรอนิกส์ของผู้ประกอบการ

![หน้าที่ของผู้ออกใบกำกับภาษีและใบรับอิเล็กทรอนิกส์](https://github.com/yosarawut/WorkingArea/raw/master/e-tax-invoice/img/img-about4-4.png)

## การจัดเตรียมข้อมูลนำส่งกรมสรรพากร

1.  ข้อมูลที่ต้องจัดทำเป็นรูปแบบอิเล็กทรอนิกส์และนำส่งกรมสรรพากร ได้แก่

*   **ใบกำกับภาษี (เต็มรูป) (Tax Invoice)** ตามมาตรา 86/4 แห่งประมวลรัษฎากร
*   **ใบเพิ่มหนี้ (Debit Note)** ตามมาตรา 86/9 แห่งประมวลรัษฎากร
*   **ใบลดหนี้ (Credit Note)** ตามมาตรา 86/10 แห่งประมวลรัษฎากร
*   **ใบรับ (ใบเสร็จรับเงิน) (Receipt)** ตามมาตรา 105 ทวิ แห่งประมวลรัษฎากร

1.  จัดทำใบกำกับภาษีหรือใบรับให้อยู่ในรูปแบบข้อมูลอิเล็กทรอนิกส์ที่มีโครงสร้างข้อมูล XML File ตามข้อเสนอแนะมาตรฐานด้านเทคโนโลยีสารสนเทศ และการสื่อสารที่จำเป็นต่อธุรกรรมทางอิเล็กทรอนิกส์ ว่าด้วยข้อความอิเล็กทรอนิกส์ สำหรับการซื้อขายสินค้าและบริการ (ขมธอ.3-2560) เท่านั้น

2.  ข้อมูล XML ที่จัดทำต้องลงลายมือชื่อดิจิทัล (Digital Signature) ด้วยใบรับรองอิเล็กทรอนิกส์ ของผู้ประกอบการ ที่ออกโดยผู้ให้บริการออกใบรับรองอิเล็กทรอนิกส์ ที่อยู่ภายใต้การรับรองของผู้ให้บริการออกใบรับรองอิเล็กทรอนิกส์ (Thailand National Root Certification Authority หรือ Thailand NRCA) และภายใต้การกำกับดูแลของสำนักงานพัฒนาธุรกรรมทางอิเล็กทรอนิกส์

*   **สำหรับผู้ประกอบการที่ต้องการพัฒนาระบบลงลายมือชื่อดิจิทัลด้วยตนเอง** ให้ศึกษาขั้นตอนการจัดทำและสร้างลายมือชื่อดิจิทัล ที่คู่มือการจัดทำและลงลายมือชื่อดิจิทัลใบกำกับภาษีอิเล็กทรอนิกส์และใบรับอิเล็กทรอนิกส์ในรูปแบบ XML ตามข้อเสนอแนะของสำนักงานพัฒนาธุรกรรมทางอิเล็กทรอนิกส์

1.  นำส่งข้อมูลผ่านช่องทางนำส่งของกรมสรรพากร **ภายในวันที่ 15 ของเดือนภาษีถัดไป**

## การตรวจสอบโครงสร้างข้อมูล XML (Schema และ Schematron)

การนำส่งข้อมูลใบกำกับภาษีอิเล็กทรอนิกส์และใบรับอิเล็กทรอนิกส์ให้กรมสรรพากร ระบบจะตรวจสอบโครงสร้างข้อมูลตามหลักเกณฑ์และเงื่อนไขที่กำหนด (Schema และ Schematron) ว่าเป็นโครงสร้างข้อมูล XML ตามมาตรฐานที่กำหนดหรือไม่ เช่น ตรวจสอบประเภทของข้อมูล ความยาวของข้อมูล ความสัมพันธ์ของข้อมูล เป็นต้น และตรวจสอบใบรับรองอิเล็กทรอนิกส์ที่ใช้งาน ไม่หมดอายุ หรือไม่ถูกเพิกถอน รวมทั้งการตรวจสอบลายมือชื่อดิจิทัล (Digital Signature) ที่รับรองว่าข้อมูลของผู้นำส่งไม่ถูกเปลี่ยนแปลงแก้ไข กรณีนำส่งไม่สำเร็จ ระบบจะแสดงข้อความตอบกลับให้ทราบว่ามีรายการใดที่ไม่ถูกต้องให้ผู้นำส่งจัดทำไฟล์ให้ถูกต้องและนำส่งข้อมูลใหม่

ผู้ประกอบการที่พัฒนาระบบการจัดทำใบกำกับภาษีอิเล็กทรอนิกส์และใบรับอิเล็กทรอนิกส์ด้วยตนเอง แนะนำให้ตรวจสอบโครงสร้างข้อมูล XML File และการลงลายมือชื่อดิจิทัล (Digital Signature) ว่าเป็นไปตามเงื่อนไขที่กำหนดหรือไม่ ก่อนทำการนำส่งข้อมูล

## การตรวจสอบความถูกต้องของโครงสร้างข้อมูล XML (Schema และ Schematron)

1.  ตรวจสอบไฟล์ XML ผ่านเว็บไซต์ ที่เมนู สนับสนุน > ตรวจสอบโครงสร้างข้อมูล

2.  นำไฟล์ที่จัดทำขึ้นเปรียบเทียบกับชุดข้อมูล XML Schema ผ่านโปรแกรมตัวช่วย เช่น โปรแกรม XML Spy เป็นต้น (ดาวน์โหลดไฟล์สำหรับตรวจสอบโครงสร้างข้อมูล XML ได้ที่ เมนู สนับสนุน > ดาวน์โหลดโปรแกรม)

## ใบรับรองอิเล็กทรอนิกส์ (Electronic Certificate)

คือ ข้อมูลอิเล็กทรอนิกส์หรือการบันทึกอื่นใด ซึ่งยืนยันความเชื่อมโยงระหว่างเจ้าของลายมือชื่อดิจิทัล (Digital Signature) กับข้อมูลสำหรับใช้สร้าง ลายมือชื่อดิจิทัล ที่ออกโดยผู้ให้บริการออกใบรับรองอิเล็กทรอนิกส์ (Certification Authority - CA) เพื่อใช้บ่งบอกถึงความมีตัวตนที่แท้จริงในโลกแห่งอิเล็กทรอนิกส์ โดยผู้ให้บริการออกใบรับรองจะทำการรับรองข้อมูลต่าง ๆ ซึ่งรวมถึงกุญแจสาธารณะที่ปรากฏในใบรับรองอิเล็กทรอนิกส์ว่าเป็นของบุคคลนั้นจริง โดยอาศัยเทคโนโลยีความปลอดภัยของข้อมูล ที่เรียกว่า เทคโนโลยีโครงสร้างพื้นฐานกุญแจสาธารณะ (Public Key Infrastructure – PKI)

### ใบรับรองอิเล็กทรอนิกส์ สามารถนำไปใช้ใน 2 ลักษณะ

1.  **การลงลายมือชื่อดิจิทัล (Digital Signature)** คือ การรับรองข้อมูลอิเล็กทรอนิกส์ที่ส่งมานั้นเป็นข้อมูลที่ส่งโดยผู้ส่งที่อ้างไว้จริง และใช้ลายมือชื่อดิจิทัลนี้ในการตรวจสอบข้อมูลว่ามีการปลอมแปลงในระหว่างขั้นตอนการส่งหรือไม่ เช่น การลงลายมือชื่อดิจิทัลกำกับจดหมายอิเล็กทรอนิกส์ ซึ่งผู้ส่งจะใช้กุญแจส่วนตัว (Private key) ของตนทำการลงลายมือชื่อดิจิทัลกำกับจดหมายอิเล็กทรอนิกส์ฉบับนั้น ซึ่งทำให้มั่นใจได้ว่าจดหมายอิเล็กทรอนิกส์เป็นของผู้ส่งที่อ้างไว้จริง โดยในการตรวจสอบนั้นผู้รับจะต้องใช้กุญแจสาธารณะ (Public key) ที่อยู่ในใบรับรองของผู้ส่งมาทำการตรวจสอบจดหมายอิเล็กทรอนิกส์ที่ส่งมาว่ามาจากผู้ส่งจริง และไม่มีการปลอมแปลงข้อมูลระหว่างขั้นตอนการส่ง

2.  **การเข้ารหัสลับ (Encryption)** คือ การแปรรูปข้อมูลธรรมดาให้อยู่ในรูปของข้อมูลที่ไม่สามารถ อ่านเข้าใจได้ เพื่อป้องกันมิให้ผู้อื่นล่วงรู้ข้อมูล เช่น การเข้ารหัสจดหมายอิเล็กทรอนิกส์โดยผู้ส่งจะใช้กุญแจสาธารณะ (Public key) ของผู้รับ (ซึ่งอยู่ในใบรับรองของผู้รับ) มาทำการเข้ารหัส ส่วนในการถอดรหัสผู้รับจะต้องใช้กุญแจส่วนตัว (Private key) ของตนเองมาทำการถอดรหัส ในการใช้กุญแจส่วนตัว (Private key) มาถอดรหัสนี้เป็นการมั่นใจได้ว่าผู้รับที่เป็นเจ้าของคู่กุญแจ (กุญแจส่วนตัวและกุญแจสาธารณะ) เท่านั้นที่สามารถอ่านข้อมูลได้

### ใบรับรองอิเล็กทรอนิกส์มีประโยชน์อย่างไร

ใบรับรองอิเล็กทรอนิกส์ (Certificate Authority) มีความจำเป็นและมีความสำคัญในการสร้างให้เกิดความปลอดภัย และความเชื่อมั่นในการติดต่อสื่อสารผ่านสื่ออิเล็กทรอนิกส์ อันได้แก่

1.  **ความลับของข้อมูล (Data Confidentiality)** เพื่อป้องกันไม่ให้ผู้อื่นที่มิได้รับอนุญาตหรือไม่มีสิทธิมาอ่านข้อมูลอิเล็กทรอนิกส์

2.  **ความครบถ้วนของข้อมูล (Data Integrity)** สามารถตรวจสอบได้ว่า ข้อมูลที่ได้รับมีความถูกต้องครบถ้วน และไม่ถูกเปลี่ยนแปลงแก้ไข

3.  **การพิสูจน์ตัวจริง (Authentication)** เป็นการยืนยันตัวบุคคลผู้ส่งข้อมูลอิเล็กทรอนิกส์

4.  **การห้ามปฏิเสธความรับผิด (Non-repudiati)** เป็นการป้องกันไม่ให้บุคคลผู้ส่งปฏิเสธว่าตนไม่ได้ส่งข้อมูลอิเล็กทรอนิกส์

ที่มา : [http://www.nrca.go.th](http://www.nrca.go.th)

ระบบการจัดทำและนำส่งข้อมูลใบกำกับภาษีอิเล็กทรอนิกส์ และใบรับอิเล็กทรอนิกส์ (e-Tax Invoice & e-Receipt) มีความจำเป็นต้องใช้งานร่วมกับ ใบรับรองอิเล็กทรอนิกส์ (Certificate Authority) เพื่อให้ผู้ใช้งานเกิดความมั่นใจปลอดภัยตามมาตรฐานสากล ดังนั้น ผู้ประกอบการจึงต้องจัดหาใบรับรองอิเล็กทรอนิกส์เพื่อใช้ในการลงลายมือชื่อดิจิทัล (Digital Signature) ที่ข้อมูลใบกำกับภาษีอิเล็กทรอนิกส์หรือใบรับอิเล็กทรอนิกส์ รวมทั้งทำรายการต่างๆ เพื่อความมั่นใจในการทำธุรกรรมอิเล็กทรอนิกส์ซึ่งเป็นการยืนยันตัวตนและรับรองความถูกต้องของข้อมูล

### ข้อกำหนดเกี่ยวกับใบรับรองอิเล็กทรอนิกส์

1.  ผู้ประกอบการต้องขอใบรับรองอิเล็กทรอนิกส์สำหรับนิติบุคคล (Enterprise Certificate) ตามมาตรฐาน PKCS#11 (Public key Cryptography Standards#11) จากผู้ให้บริการออกใบรับรองที่ได้มาตรฐาน และกรมสรรพากรเห็นชอบ
2.  ใบรับรองอิเล็กทรอนิกส์ ต้องเข้าชุดกับคู่กุญแจ (Key Pair) ซึ่งประกอบด้วยกุญแจส่วนตัว (Private Key) และกุญแจสาธารณะ (Public Key) ที่ถูกสร้างและจัดเก็บในอุปกรณ์ เพื่อใช้ในกระบวนการสร้างลายมือชื่อดิจิทัล (Digital Signature) ทั้งนี้ อุปกรณ์จัดเก็บคู่กุญแจและใบรับรองอิเล็กทรอนิกส์ ควรมีมาตรฐานความปลอดภัย FIPS140-2 ตั้งแต่ระดับ 3 ขึ้นไป

**ข้อแนะนำ :** ใบรับรองอิเล็กทรอนิกส์มีอายุการใช้งาน เมื่อใกล้หมดอายุผู้เป็นเจ้าของใบรับรองอิเล็กทรอนิกส์ต้องดำเนินการจัดหาใบรับรองอิเล็กทรอนิกส์ทดแทนเพื่อดำเนินการจัดทำเอกสารอิเล็กทรอนิกส์ได้อย่างต่อเนื่อง

### กรมสรรพากรกำหนดให้ใช้ใบรับรองอิเล็กทรอนิกส์ในการยืนยันตัวตนด้วยลายมือชื่อดิจิทัล ดังนี้

1.  ยื่นคำขอจัดทำ ส่งมอบ และเก็บรักษาใบกำกับภาษีอิเล็กทรอนิกส์ และใบรับอิเล็กทรอนิกส์ (บ.อ.01)

2.  ยื่นคำขอแจ้งการเปลี่ยนแปลงจัดทำ ส่งมอบ และเก็บรักษาใบกำกับภาษีอิเล็กทรอนิกส์ และใบรับอิเล็กทรอนิกส์ (บ.อ.09)

3.  ลงลายมือชื่อดิจิทัลเพื่อจัดทำใบกำกับภาษีอิเล็กทรอนิกส์ หรือใบรับอิเล็กทรอนิกส์

# VDO Presentation : e-Tax Invoice & Receipt by RDX Platform

1.  [**e-Tax Invoice & Receipt by RDX Platform ตอนที่ 1**](https://www.youtube.com/watch?v=UeXSSSINZUc)

2.  [**e-Tax Invoice & Receipt by RDX Platform ตอนที่ 2**](https://www.youtube.com/watch?v=Nv3iRIGGwYk)

3.  [**e-Tax Invoice & Receipt by RDX Platform ตอนที่ 3**](https://drive.google.com/file/d/1MJCa96zHQRD2KQU2hxRLQePWuVPQC-V4/view)

# Partnership

**บริษัท อินเตอร์เนต โซลูชั่น แอนด์ เซอร์วิส โพรวายเดอร์ จำกัด (ISSP)** ให้บริการ Essentials Solution and Service คือมีตั้งแต่ Manage Service, Infrastructure, Internet, Network จนไปถึง Software as a Service ที่ขับเคลื่อนด้วย platform ของ cloud รองรับการปรับเปลี่ยนเทคโนโลยี เพื่อธุรกิจก้าวไปข้างหน้า เน้น support ลูกค้าในยุค digital ให้สามารถ transform business จาก traditional business ไปเป็น digital business ได้อย่างสมบูรณ์ เข้าไปอ่านรายละเอียดเพิ่มเติมได้ที่ : [https://www.issp.co.th](https://www.issp.co.th)

![Partnership](https://github.com/yosarawut/WorkingArea/raw/master/e-tax-invoice/img/partner.jpg)

> Written with [StackEdit](https://stackedit.io/).</div></div>
<!--stackedit_data:
eyJoaXN0b3J5IjpbNTMxMzM0MzAxXX0=
-->