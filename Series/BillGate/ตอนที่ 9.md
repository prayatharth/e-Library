ตอนที่​ 9 : Revenge of the Fallen
==

ในเมื่อมีการประกาศอย่างชัดเจนจาก Bill Gates และ Microsoft ว่า google คือ ศัตรูหมายเลขหนึ่งที่กำลังจะรุกรานธุรกิจต่าง ๆ ของ Microsoft และในโลกของ Search Engine นั้นดูเหมือนว่า Microsoft จะเพลี่ยงพล้ำให้กับ google ไปเสียแล้ว ทางเลือกใหม่ของ Microsoft จึงเป็นการหาพันธมิตรใหม่ในโลกออนไลน์แทน

![](https://t0.blockdit.com/photos/2019/09/5d8527df89e5170cc7667df6_800x0xcover_2ZnPrjMu.jpg)

ประวัติ Bill Gates ตอนที่ 9 : Revenge of the Fallen

และแน่นอนว่าบริการใดที่เป็นที่นิยมในโลกอินเตอร์เน็ต บริการนั้นก็ถือเป็นภัยคุกคามของ google เช่นเดียวกัน เมื่อเข้าสู่ปี 2007 บริการ Social Network น้องใหม่อย่าง facebook เริ่มปรากฏกายออกมาเป็นภัยคุกคุมใหม่ของ google

สาเหตุสำคัญก็เนื่องมาจาก มาร์ค ซักเคอร์เบิร์ก พยายามปลุกปั้น facebook ด้วยความชาญฉลาด โดย facebook จะทำการซ่อนเนื้อหาทั้งหมดไว้ ไม่ให้ Search Engine รายใดเข้ามาย่างกรายใน platform ของ facebook ผ่านเนื้อหาของไฟล์ “robot.txt” ที่เป็นตัวกรองไม่ให้ Search Engine เข้ามาทำการเก็บข้อมูล Content ภายในเว๊บของตนเอง

มันเปรียบเสมือนปราการขนาดยักษ์คอยป้องกันไม่ให้ google เข้ามาสอดส่องข้อมูลภายใน facebook เพราะมันเป็นเรื่องของข้อมูลส่วนตัวของผู้ใช้งาน มาร์ค จึงไม่อยากให้ข้อมูลเหล่านี้ถูกค้นหาได้ทั่วไปในระบบอินเตอร์เน็ต เพราะหากจะค้นหาต้องเข้ามา join ใน platform ของเขาเท่านั้นที่เป็นระบบปิด ที่ต้องสมัครเข้ามาใช้งาน

![](https://t0.blockdit.com/photos/2019/09/5d8528025864930cc834fcde_800x0xcover_lga3qAew.jpg)

หนุ่มน้อยอย่าง มาร์ค ซักเคอร์เบิร์ก ที่สร้างธุรกิจใหม่บนโลกออนไลน์อย่าง Social Network

google ที่เคยเป็นพี่ใหญ่คอยสอดส่องไปทั่วทั้งระบบ internet เริ่มรู้สึกหงุดหงิด เพราะเนื้อหาใน facebook นั้น google ไม่มีอำนาจที่จะเข้าถึงได้ และที่สำคัญมันกำลังเติบโตอย่างรวดเร็ว เมื่อเหล่าผู้คนบนโลกออนไลน์แห่แหนกันมาเล่น social network เพิ่มมากขึ้นเรื่อย ๆ มันทำให้ google ไม่สามารถทำการโฆษณาให้กลุ่มคนเหล่านี้ได้เลย เพราะถูกกำแพงที่ facebook สร้างกั้นไว้

และดูเหมือนว่า google จะโดนกับตัวเองบ้าง เพราะตอนนี้ มาร์ค ซักเคอร์เบิร์กก็มอง google เหมือนที่ google มองไปยัง Microsoft ในช่วงแรก ๆ ซึ่ง มาร์ค ก็ไม่อยากให้ facebook ถูกกลืนกินโดย google เช่นกันเดียวกัน เหมือนตอนที่ google ก็ไม่ยอมให้ Microsoft กลืนกินธุรกิจของตัวเองในช่วงแรก

และเป็นพี่ใหญ่อย่าง Microsoft นี่เอง ที่แทนที่จะสู้รบกับ google ที่สดกว่าด้วยน้ำมือตัวเอง จึงได้คิดแผนการใหม่ด้วยการ ซื้อหุ้น facebook ในปริมาณเพียง 1.6% ด้วยมูลค่ากว่า 240 ล้านเหรียญสหรัฐ

ซึ่งต้องบอกว่าในขณะนั้น facebook มีผู้ใช้งานเพียงแค่ 42 ล้านคนเท่านั้น แต่นี่เป็นแผนการที่เหนือชั้นอีกครั้งของ Microsoft ที่ต้องการเตะตัดขา google ในโลกออนไลน์ ที่กำลังคิดการณ์ใหญ่ และเริ่มที่จะรุกล้ำเข้ามาที่ธุรกิจของ Microsoft มากขึ้นเรื่อย ๆ ซึ่งดีลดังกล่าวนี้ ทำให้มูลค่า facebook ในตอนนั้นพุ่งสูงขึ้นไปถึงกว่า 1.5 หมื่นล้านเหรียญเลยทีเดียว

แม้จะเป็นชัยชนะเล็ก ๆ ของ Microsoft ต่อ google แต่อย่างไรก็ตามสัดส่วนของ Bing นั้นก็ไม่ได้เพิ่มขึ้นในระดับที่ทำให้เหล่าผู้บริหารสบายใจ ไม่ว่าจะเป็นตลาดในสหรัฐ หรือ ทั่วโลก ซึ่ง Bing นั้นได้ครองส่วนแบ่งเพียงเล็กน้อยในตลาดการค้นหา และดำเนินธุรกิจได้ด้วยอาศัยเงินทุนที่มหาศาลของ Microsoft เพียงเท่านั้น

ซึ่ง Microsoft ก็จำเป็นต้องหาทางเลือกทางอื่น เพราะรู้อยู่แล้วว่าการไปสู้กับ google แบบตรง ๆ ในโลกธุรกิจออนไลน์นั้น พวกเขาเป็นรองอย่างชัดเจน ในช่วงต้นปี 2008 Microsoft จึงได้ทำการเสนอราคาซื้อ Yahoo สูงถึง 4.5 หมื่นล้านเหรียญ เป้าหมายของ Microsoft ก็เพื่อที่จะเพิ่มอำนาจการค้นหาของบริษัท โดยการขยายธุรกิจ ซึ่งตอนนั้น Yahoo ก็ถือเป็นอันดับสองในโลกอินเตอร์เน็ต รองจาก google เพียงเท่านั้น

Yahoo ครองส่วนแบ่งการตลาดโฆษณาออนไลน์ที่ใหญ่ที่สุดบนเว๊บไซต์ มีทั้งเนื้อหาข่าว บริการ email ซึ่งมีผู้ใช้งานอยู่มากมายทั่วโลก และที่สำคัญ Microsoft ก็มองว่า Yahoo น่าจะเป็นส่วนเติมเต็มที่ดีให้กับ Bing ได้อย่างแน่นอน

แต่ครั้งนี้ ดูเหมือน ผู้บริหารฝั่ง Yahoo จะตัดสินใจพลาดครั้งใหญ่ เพราะได้ปฏิเสธข้อเสนอของ Microsoft ไปอย่างไม่ใยดี ซึ่งเจอร์รี่ หยาง ก็ได้กลายเป็นคนต้องรับผิดชอบถูกกดดันให้ลาออกไปในที่สุด ซึ่งการปฏิเสธครั้งนี้ถือเป็นจุดเปลี่ยนครั้งสำคัญของอุตสาหกรรมโฆษณาออนไลน์เลยก็ว่าได้

แม้จะมีการสร้าง Partnership กันระหว่าง Microsoft และ Yahoo ในเรื่องการค้นหา ภายหลัง โดย Microsoft จะเข้ามาสนับสนุนในเรื่องการค้นหาแทน แต่ตอนนั้นต้องบอกว่ามันสายไปเสียแล้ว

![](https://t0.blockdit.com/photos/2019/09/5d85284589e5170cc766952a_800x0xcover_YE6rlcZf.jpg)

Yahoo ใช้โปรแกรมค้นหาของ Bing จาก Microsoft แต่ดูเหมือนจะสายไปเสียแล้ว

เมื่อ facebook กำลังเติบโตขึ้นเรื่อย ๆ และได้ฉกฉวยรายได้จากโฆษณาออนไลน์ไปเป็นจำนวนมาก ด้วยจำนวนผู้ใช้งานทั่วโลกที่เติบโตขึ้นอย่างรวดเร็ว ทำให้รายรับของ Yahoo ลดลง หลังจากนั้น Yahoo ก็ดำดิ่งจนสุดท้ายก็ต้องขายกิจการไปในที่สุด

ต้องบอกว่า ตลาดโฆษณา online ก่อนหน้ายุค facebook เกิดนั้น google ครองตลาดส่วนนี้แบบแทบจะเบ็ดเสร็จ เหลือช่องว่างไว้ให้ bing ของ microsoft เพียงเล็กน้อยเท่านั้น

การส่ง facebook ไปทำการรบกับ google แทน และเป็นการถ่วงดุลอำนาจของ google หลังจากที่ไม่ได้มีคู่แข่งที่สมน้ำสมเนื้อมานาน

ซึ่งต้องบอกว่าเป็นแผนที่เหนือชั้นมากของ Bill Gates และ Microsoft อีกครั้งหนึ่งในสงครามด้านเทคโนโลยี ที่ห้ำหั่นกันอย่างสุดมันส์ ใครพลาดพลั้งเพียงเล็กน้อย ก็อาจจะทำให้ธุรกิจของตัวเองล้มหายตายจากไปเลยก็ว่าได้ อย่างที่เราได้เห็นตัวอย่างมานับต่อนับแล้วนั่นเอง และแน่นอนว่า มันทำให้ Microsoft นั้นได้มีเวลาหายใจหายคอ และกลับมาโฟกัสกับธุรกิจตัวเองมากขึ้น เพื่อสร้างความสามารถในการเติบโตในระยะยาวได้อีกครั้งนั่นเองครับ



> Written with [StackEdit](https://www.blockdit.com/articles/5d85288089e5170cc7669ea8).
<!--stackedit_data:
eyJoaXN0b3J5IjpbMTE0NjE3MDQyOF19
-->