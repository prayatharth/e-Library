ทำไมมุมในวงกลมมี 360 องศา?
===

มนุษย์เราทุกวันนี้อาศัยอยู่ท่ามกลางเทคโนโลยีทันสมัยซึ่งเทคโนโลยีทั้งหลายได้เข้ามาเปลี่ยนแปลงการใช้ชีวิตของเผ่าพันธุ์มนุษย์เราไปจากอดีตมาก จนหลายคนอาจคิดไปว่าอารยธรรมจากโลกยุคโบราณแทบไม่ส่งผลกระทบใดๆกับชีวิตของเราแล้ว

สิ่งที่หลงเหลือมาอย่างมากก็คงเป็นเรื่องของภาษาและสถานที่ทางประวัติศาสตร์ที่รอให้เราไปเที่ยวชมเท่านั้น แต่ในความเป็นจริง อารยธรรมยุคโบราณหลายอย่างได้ผ่านกาลเวลาและแทรกแทรกซึมอยู่ในชีวิตประจำวันของเราอย่างแนบแน่นจนเราไม่รู้ตัว

![](https://t0.blockdit.com/photos/2018/10/5bd15d069c8f3504d5f01761.jpg)

ในบริเวณประเทศซีเรียและอิรักทุกวันนี้เมื่อย้อนไปเมื่อ 2,000 ปีก่อนคริสตกาล มีชนเผ่าหนึ่งตั้งรกรากอยู่ พวกเขาคือ **ชาวสุเมเรียน**

ชาวสุเมเรียนรู้จักทำการทำการเกษตร สร้างคลองส่งน้ำ ทำเขื่อนเก็บน้ำ และสร้างล้อขึ้นมาใช้งาน กล่าวได้ว่าพวกเขามีอารยธรรมที่รุ่งเรืองกว่าชนเผ่าใดๆในยุคนั้น แต่สิ่งหนึ่งที่นับว่าเป็นการปฏิวัติจริงๆคือ การสร้างระบบเลข (numeral system) ชาวสุเมเรียนทำการจารึกเรื่องราวของพวกเขาลงในแผ่นดินเหนียว จากนั้นนำไปตากแดดจนแข็งทนทาน ทำให้นักประวัติศาสตร์สามารถศึกษาเรื่องราวของพวกเขาจากดินเหนียวที่หลงเหลือมายังยุคปัจจุบันได้ น่าเสียดาย ในยุคก่อนที่สงครามในอิรักจะปะทุขึ้น แผ่นดินเหนียวโบราณเหล่านี้ถูกพ่อค้านำมาขายเป็นของที่ระลึกให้กับนักท่องเที่ยว และพ่อค้ามักจะหักมันเป็นเป็นแผ่นเล็กๆมากมาย จะได้ขายได้หลายชิ้น! นับเป็นความเสียหายทางประวัติศาสตร์ที่ประเมินมูลค่าไม่ได้

อย่างไรก็ตาม เท่าที่นักประวัติศาสตร์สามารถรวบรวมแผ่นดินเหนียวเหล่านั้นมาศึกษาประกอบกับหลักฐานอื่นๆ พวกเขาพบว่าชาวสุเมเรียนปฏิวัติการนับเลขด้วยวิธีที่แปลกประหลาด 

อย่างแรกคือ แทนที่จะตั้งชื่อให้กับจำนวนทุกจำนวน (ซึ่งเป็นไปไม่ได้) พวกเขาประดิษฐ์ตัวเลขขึ้นมาไม่กี่ตัว แล้วใช้ระบบตำแหน่งในการระบุค่าของเลข ในลักษณะเดียวกับที่เราใช้กันทุกวันนี้

อย่างที่สองคือ ระบบเลขฐาน 60 (Sexagesimal) กล่าวคือ พวกเขาเขียนจาก 1 ไปถึง 59 แล้วจะวนกลับมาใช้สัญลักษณ์เดิม (จำนวนที่มากกว่านั้นจะมีการนำช่องว่างมาช่วยในการแยกแยะเพื่อให้นับได้มากขึ้นๆ)

![](https://t0.blockdit.com/photos/2018/10/5bd15d229c8f3504d5f019d5.jpg)

คุ้น ๆ ไหมครับว่าเราพบเจอระบบเลขฐาน 60 ในชีวิตของพวกเราที่ไหนใช่แล้ว ทุกๆ 60 วินาทีเป็น 1 นาที และทุกๆ 60 นาทีเป็น 1 ชั่วโมง เราใช้มันในนาฬิกานั่นเอง คำถามคือ ทำไมต้องเป็น**ฐาน 60**

นักดาราศาสตร์ชาวสุเมเรียนศึกษาการเคลื่อนไหวของวัตถุท้องฟ้าจนพบว่า ในแต่ละวัน ดวงอาทิตย์เปลี่ยนตำแหน่งไปเล็กน้อย และเคลื่อนผ่านกลุ่มดาวไปเรื่อยๆจนเมื่อผ่านไปราวๆ 365 วัน ดวงอาทิตย์จะกลับมาอยู่ที่ตำแหน่งเดิมอีกครั้ง ซึ่งนั่นคือช่วงเวลาหนึ่งปีนั่นเอง

ปัญหาคือ หากแบ่งวงกลมออกเป็น 365 ส่วน ตามจำนวนวันในหนึ่งปี จะพบว่ามันเป็นเลขที่ไม่ค่อยสวยเท่าไหร่ (กล่าวคือมีแค่ 5 กับ 73 เท่านั้นที่หาร 365 ได้ลงตัว) พวกเขาจึงยอมปัดค่าลงแล้วเลือกใช้เลข 360 วัน ซึ่งเป็นระยะเวลาที่ดวงอาทิตย์เปลี่ยนตำแหน่งไปตามกลุ่มดาวต่างๆจนครบ 1 รอบ ซึ่ง 360 เป็นเลขที่มีตัวหารเยอะมาก จึงสามารถบริหารจัดการและแบ่งสัดส่วนได้หลายแบบ

ชาวสุเมเรียนจึงสร้างปฏิทินด้วยการแบ่งปีออกเป็น 12 เดือน แต่ละเดือนมี 30 วัน รวมแล้วในหนึ่งปีมี 360 วัน กล่าวได้ว่าชาวสุเมเรียนเองรู้สึกได้ว่า การแบ่งวงกลมออกเป็น 360 ส่วนเท่าๆกันนั้นเป็นธรรมชาติมากจึงเป็นเหตุให้วงกลมถูกแบ่งออกเป็น 360 องศามาจนถึงทุกวันนี้

ส่วนคำอธิบายที่ว่าทำไมพวกเขาใช้เลขฐาน 60 นั้นมีหลายแนวทาง

อย่างแรกคือ หากเราใช้วงเวียนกับความรู้ทางเรขาคณิตเล็กน้อย เราสามารถแบ่งวงกลมออกเป็น 6 ส่วนเท่าๆกันได้ไม่ยาก ซึ่งจะทำให้ลากเส้นสร้างสามเหลี่ยมด้านเท่าที่แต่ละมุมเป็น 60 องศาได้ 6 รูป ซึ่งทั้งหมดนี้เป็นทรงเรขาคณิตที่สร้างได้ง่าย เรียบง่าย และสวยงาม และถ้าเราแบ่งฐานสามเหลี่ยมทุกรูปออกเป็นครึ่งหนึ่ง เราจะได้วงกลมที่ถูกแบ่งออกเป็น 12 ส่วนเท่าๆกันอย่างในนาฬิกาพอดี

![](https://t0.blockdit.com/photos/2018/10/5bd15d459c8f3504d5f01b64.jpg)

สรุปคือ เลขเลข 60 นั้นมีตัวหารที่หลากหลาย นำไปหาร 360 ก็ได้ อีกทั้งยังมีความสัมพันธ์กับวงกลมอย่างมาก

อย่างที่สองคือ เลขฐานหกสิบอาจมาจากการนับข้อนิ้ว ลองยื่นมือซ้ายออกมาสิครับ เราจะเห็นว่านิ้วชี้ กลาง นางก้อย ทั้งสี่นิ้วล้วนมี 3 ข้อ เราสามารถใช้นิ้วโป้งไล่นับไปทีละข้อจนได้ 12 ข้อ จากนั้นเมื่อนับถึง 12 แล้ว มือขวาก็ยื่นนิ้วออกมา 1 นิ้ว ทดไว้ว่านับครบแล้ว 1 รอบ ดังนั้นเมื่อนับจนครบ 5 รอบซึ่งเราจะใช้นิ้วมือขวาครบทุกนิ้วแล้ว ก็จะได้เลข 60 นั่นเอง

จะเห็นได้ว่าการแบ่งวงกลมเป็น 360 องศา และการนับวินาที และนาที ล้วนแล้วแต่เป็นผลพวงมาจากอารยธรรมยุคโบราณ แม้จะมีการพยายามสร้างหน่วยการวัดมุมที่สุดคล้องกับจำนวนในระบบเมตริก เช่น หน่วยแกร็ด (Grad) โดย 90 องศาเท่ากับ 100 แกร็ด แต่ก็ยังเป็นระบบที่ไม่ฮิตติดตลาดเหมือนการแบ่งแบบองศา

ชนชาติที่มาครอบครองพื้นที่ต่อจากชาวสุเมเรียนคือ บาบิโลน จึงรับเอาอารยธรรมของชาวสุเมเรียนมาเต็มๆ ระบบเลขเหล่านี้จึงถูกเรียกว่าเป็นของ สุเมเรียนหรือบาบิโลน มาถึงตรงนี้หลายคนอาจสงสัยว่าแล้วทำไมหนึ่งวันมี 24 ชั่วโมง และเข็มนาฬิกาทำไมต้องวนตามเข็ม

ในการจะตอบคำถามนี้ เราต้องไปถามชนชาติที่สร้างสิ่งมหัศจรรย์ของโลกอย่างพีระมิดซึ่งจะเล่าให้ฟังครั้งหน้าครับ



>ในเวลาต่อมาชาวอียิปต์ที่รับปฏิทินแบบสุเมเรียนมา จะใช้การบวกวันส่วนเกินอีก 5 หรือ 6 วันที่ไม่ได้อยู่ในเดือนไหนๆให้ครบหนึ่งปีถ้วน

อ้างอิง
[https://www.nagaitoshiya.com/en/2013/sexagesimal/](https://www.nagaitoshiya.com/en/2013/sexagesimal/)


> ที่มาบทความ [ฺBlockdit โดยอาจวรงค์ จันทมาศ](https://www.blockdit.com/articles/5bd15db076979b0416e44916).
<!--stackedit_data:
eyJoaXN0b3J5IjpbLTk1NDk3NDQ2MywxNDcwMDc5Mjc3XX0=
-->