
ดวงจันทร์กำลังถอยห่าง ทำให้เวลา 1 วันบนโลกยาวนานขึ้น
===
![ดาวเทียม GOES-16 บันทึกภาพดวงจันทร์เหนือชั้นบรรยากาศโลกนี้ไว้ได้เมื่อปีที่แล้ว](https://ichef.bbci.co.uk/news/660/cpsprodpb/ADF0/production/_101882544_moonearthnoaanasa.png)

หากคิดว่าเวลา 24 ชั่วโมงในหนึ่งวันไม่เพียงพอสำหรับจัดการงานยุ่งที่กองท่วมหัว หลายคนอาจจะต้องประหลาดใจเมื่อได้ทราบว่า โลกในทุกวันนี้ใช้เวลาหมุนรอบตัวเองยาวนานขึ้นกว่าเดิมแล้วราว 5 ชั่วโมง เมื่อเทียบกับเวลา 1 วันในยุคดึกดำบรรพ์ 1,400 ล้านปีก่อนที่มีเพียง 18 ชั่วโมง 41 นาที

มีการตีพิมพ์ผลการค้นพบดังกล่าวในวารสาร PNAS โดยนักธรณีศาสตร์ชาวอเมริกันระบุว่า การที่โลกมีจำนวนชั่วโมงในหนึ่งวันยาวนานขึ้น เป็นผลจากการที่ดวงจันทร์ค่อย ๆ เคลื่อนห่างออกไปจากโลกปีละ 3.82 เซนติเมตร ทำให้โลกหมุนช้าลงและมีช่วงเวลา 1 วันยาวนานขึ้นโดยเฉลี่ย 1/75,000 วินาทีต่อปี

ศ.สตีเฟน เมเยอร์ส จากมหาวิทยาลัยวิสคอนซิน-เมดิสัน และศ.อัลเบอร์โต มาลินเวอร์โน จากมหาวิทยาลัยโคลัมเบียของสหรัฐฯ ใช้ข้อมูลจากการวิเคราะห์ตะกอนดินใต้ทะเลจากแหล่งเซี่ยหม่าหลิงในจีนที่เก่าแก่กว่าพันล้านปี รวมทั้งจากชั้นหินในสันเขาใต้มหาสมุทรแอตแลนติก เพื่อมองหาสัดส่วนของทองแดงและอะลูมิเนียมที่บ่งบอกถึงวงจรการเปลี่ยนแปลงสภาพภูมิอากาศโลกในรอบกว่าพันล้านปีที่ผ่านมา

-   [นาซาพบ "เนินทรายมีเทน" บนดาวพลูโต](https://www.bbc.com/thai/international-44327397)
-   [วงโคจรดาวเคราะห์น้อยชี้ "ดาวเคราะห์ดวงที่ 9" มีอยู่จริง](https://www.bbc.com/thai/features-44242172)
-   [พบรอบการเปลี่ยนแปลงวงโคจรโลกในทุก 4 แสนปี](https://www.bbc.com/thai/features-44057046)

ความเปลี่ยนแปลงของภูมิอากาศดังกล่าวซึ่งเกิดจากการที่โลกได้รับแสงอาทิตย์ในลักษณะที่ต่างออกไปนั้น เชื่อมโยงกับวงจรทางดาราศาสตร์ที่เรียกกันว่า "วงจรมิลันโควิตช์" (Milankovitch cycle) ซึ่งชี้ว่าดวงดาวต่าง ๆ ในระบบสุริยะมีแรงดึงดูดระหว่างกัน ทำให้เกิดความเปลี่ยนแปลงต่อระยะห่างและวิถีการโคจรของกันและกัน ซึ่งความเปลี่ยนแปลงนี้จะเกิดขึ้นแบบหมุนเวียนไปเป็นรอบในช่วงเวลาที่ยาวนานหลายแสนหรือหลายล้านปี

"การที่ดวงจันทร์เคลื่อนห่างออกจากโลกตามอิทธิพลของวงจรมิลันโควิตช์ ส่งผลให้โลกหมุนช้าลง คล้ายกับนักสเก็ตลีลาที่กำลังหมุนตัวเหยียดแขนทั้งสองข้างออก" ศ.เมเยอร์สกล่าว

คาดว่าปรากฏการณ์ที่ดวงจันทร์ถอยห่างจากโลกนี้ เริ่มมาตั้งแต่ก่อนยุคแคมเบรียน ซึ่งเป็นยุคที่เริ่มเกิดสิ่งมีชีวิตหลากหลายชนิดขึ้นในโลกเมื่อ 1,400 ล้านปีก่อน และจะเป็นเช่นนี้ต่อไปอีกหลายร้อยหรือหลายพันล้านปีในอนาคต

อย่างไรก็ตาม มนุษย์ไม่ต้องกลัวว่าดวงจันทร์จะถอยห่างจากโลกไปเรื่อย ๆ จนหลุดลอยไปในที่สุด เพราะวงจรการเคลื่อนที่ของดวงจันทร์จะกลับมาที่จุดซึ่งมีความเสถียรในอีกหลายล้านปีข้างหน้า โดยเมื่อถึงเวลาดังกล่าวผู้คนจะมองเห็นดวงจันทร์ได้จากพื้นที่ในซีกโลกหนึ่งเท่านั้น


> ที่มาบทความ : [BBC Thai](https://www.bbc.com/thai/international-44368271).
<!--stackedit_data:
eyJoaXN0b3J5IjpbNDU4MjQ2Mzg3XX0=
-->