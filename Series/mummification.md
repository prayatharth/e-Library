
กระบวนการทำมัมมี่คืออะไร ?
===
ภายในพีระมิด สุสานของฟาโรห์ผู้ล่วงลับ มีห้องที่ผนังได้รับการสลักลวดลายละลานตา

และอาจมีสิ่งของต่างๆ ทั้งเสื้อผ้า อาหาร หรือแม้กระทั่งเรือ

แต่สิ่งสำคัญอย่างยิ่งคือโลงหินโบราณ

และโถที่เรียกว่า โถคาโนปิก (Canopic Jars)

รวมทั้งร่างของฟาโรห์ผู้นั้นก็หลับไหลอยู่ในโลงหินเป็นเวลาหลายพันปี ในสภาพ “มัมมี่”

![](https://t0.blockdit.com/photos/2019/07/5d350ed589f533100c48ff03.jpg)

ชาวอียิปต์โบราณมีความเชื่อว่าผู้ที่ทำความดีจนจะได้ใช้ชีวิตนิรันดร์โดยใช้ร่างนั้นในโลกหลังความตาย

การทำมัมมี่จึงไม่ใช่แค่การจัดการกับร่างของผู้ตาย

แต่เป็นการเตรียมสภาพแวดล้อมให้ผู้ตายเมื่อฟื้นขึ้นมาในโลกหลังความตายด้วย การออกแบบภายในพีระมิดจึงคล้ายกับวังของฟาโรห์เพื่อให้ฟาโรห์รู้สึกคุ้นเคย

ไม่เพียงแต่ฟาโรห์เท่านั้นที่ถูกทำให้เป็นมัมมี่

ผู้ที่มีกำลังทรัพย์มากพอ(รวยพอ)ก็จะสั่งทำโลง สร้างสุสาน และพัฒนาการเก็บรักษาร่างให้คงอยู่ได้นานที่สุดด้วย

![](https://t0.blockdit.com/photos/2019/07/5d350f6189f533100c4935b2.jpg)

ที่มารูป.https://www.livescience.com

ก่อนที่จะมีการทำมัมมี่ (Mummification) อย่างเป็นระบบ

ร่างของผู้เสียชีวิตไม่ว่าจะอยู่ชนชั้นไหนของสังคมจะถูกฝังในหลุมฝังเล็กๆ กลางทะเลทราย ทำให้เกิดสภาพมัมมี่ตามธรรมชาติ เพราะอากาศที่ทั้งร้อนทั้งแห้งทำให้ร่างที่ถูกฝังแห้งจนกลายเป็นมัมมี่ที่ไม่มีการพันผ้าใดๆ

การทำมัมมี่เกิดขึ้นครั้งแรกราว 3,500 ปีก่อนคริสตกาล

จากนั้นก็ได้รับการพัฒนาขึ้นเรื่อยๆ จนเทคนิคการทำมัมมี่ที่ซับซ้อนที่สุดถูกพัฒนาขึ้นเมื่อ 1,550 ปีก่อนคริสตกาลนี้เอง

![](https://t0.blockdit.com/photos/2019/07/5d35108b89f533100c49a368.jpg)

ที่มารูป.Pinterest

กระบวนการทำมัมมี่มีดังนี้

เริ่มจากการชำระล้างร่างด้วยน้ำจากแม่น้ำไนล์และไวน์จากพืชตระกูลปาล์ม

ผ่าช่องที่ลำตัวด้านซ้ายให้สามารถนำอวัยวะภายใน ทั้งตับ ปอด ลำไส้ และกระเพาะออกมาล้าง จากนั้นอัดด้วยเกลือเนทรอนเพื่อดึงน้ำออกจากเนื้อเยื่อ

ในสมัยนั้นผู้คนไม่รู้ว่าสมองมีหน้าที่อะไร

จึงไม่คิดจะเก็บไว้ในร่างของมัมมี่

ผู้ที่ทำมัมมี่จะใช้ตะขอสอดเข้าไปในจมูกเพื่อคว้านเอาสมองออกมาทิ้ง

![](https://t0.blockdit.com/photos/2019/07/5d3511ebcdf8c42a86b44a16.jpg)

ที่มารูป.Glogster

แล้วคนสมัยนั้นคิดว่าอวัยวะอะไรที่ควบคุมความคิด?

คำตอบคือ “หัวใจ”

ผู้ทำมัมมี่จึงเก็บหัวใจไว้ในร่าง

เมื่อจัดการอวัยวะภายในเรียบร้อย จะฝังร่างในเกลือเนทรอนเพื่อดึงความชื้นทั้งด้านนอกด้านในตัวออก ทิ้งไว้หลายสิบวันจนแห้ง แล้วล้างเกลือออก ทาน้ำมันที่ผิว

ส่วนตับ ปอด กระเพาะ ลำไส้ที่เอาออกมาหมักเกลือไว้ เมื่อแห้ง บางยุคก็นำกลับเข้าไปภายในร่างกาย หรือบางยุคก็นำไปใส่โถคาโนปิกแล้วใส่ขี้เลื่อยเข้าไปในร่างแทนอวัยวะภายใน

![](https://t0.blockdit.com/photos/2019/07/5d351266cdf8c42a86b47ae7.jpg)

ที่มารูป.www.kissclipart.com

ถัดไปจะพันร่างด้ายแถบผ้าลินิน โดยจะพันจากส่วนหัวก่อน ตามด้วยนิ้วทีละนิ้ว แขน ขา จนครบ ระหว่างการพันแต่ละชั้นจะแทรกทั้งเครื่องรางต่างๆและคัมภีร์ของผู้มรณะ (Book of the Dead) เมื่อเสร็จสิ้นจึงนำเข้าโลง ที่ซ้อนกันเป็นชั้นๆ แล้วทำพิธีฝังต่อไป

นอกจากร่างของมนุษย์แล้ว

ยังมีการทำมัมมี่สัตว์ ตั้งแต่กระทิง แมว นก หรือกระทั่งจระเข้ด้วย

![](https://t0.blockdit.com/photos/2019/07/5d3512e806915729835c7675.jpg)

ที่มารูป.Wikipedia

มัมมี่ในอียิปต์นับว่าเป็นแบบที่เราคุ้นตากันมากที่สุด

แต่แท้จริงแล้ว เราสามารถพบมัมมี่ได้หลายแห่งทั่วโลก

เพียงแต่มัมมี่เหล่านั้นไม่ได้ผ่านพิธีกรรมอย่างอียิปต์โบราณ

ตัวอย่างเช่น

- มัมมี่แบบ Bog body ที่พบในยุโรป เป็นการเกิดมัมมี่ตามธรรมชาติเมื่อร่างของผู้ตายถูกเก็บในที่ที่แทบไม่มีออกซิเจน ทำให้แบคทีเรียย่อยสลายเนื้อหนังตามปกติไม่ได้ จึงยังคงเหลือหนังและอวัยวะภายในอยู่

![](https://t0.blockdit.com/photos/2019/07/5d35134206915729835c9297.jpg)

ที่มารูป.Reddit

-Ötzi มัมมี่ชายที่พบในธารน้ำแข็ง ก็นับเป็นมัมมี่ที่เกิดตามธรรมชาติเหมือนกัน

.

![](https://t0.blockdit.com/photos/2019/07/5d3513f589f533100c4b0a70.jpg)

ที่มารูป.Reddit

- มัมมี่ของชาว Chinchorroในชิลี ทวีปอเมริกาใต้ มีอายุกว่า 9,000 ปี ซึ่งเป็นการทำมัมมี่ที่เก่าแก่ที่สุดในโลก มัมมี่ของชาว Chinchorroเรียกอีกอย่างว่า Black Mummies จากสีของแมงกานีสสีดำที่อยู่บนผิวของมัมมี่ที่พบ

![](https://t0.blockdit.com/photos/2019/07/5d35145ccdf8c42a86b54454.jpg)

ที่มารูป.อารยธรรมโลก

-ในสมัยก่อน พระในญี่ปุ่น จีน และอินเดีย จะจำกัดอาหารและน้ำ แล้วเข้าไปนั่งสมาธิอยู่ในสุสานจนเสียชีวิต แล้วกลายเป็นมัมมี่ เพราะเชื่อว่าหากทำสำเร็จจะทำให้ตนเองมีพลังพิเศษ

ในปัจจุบัน การทำมัมมี่ยังพบได้ในบางหมู่บ้านของประเทศปาปัวนิวกินี โดยการนำร่างผู้ตายมารมควันจนผิวหนังและอวัยวะภายในแห้ง แล้วพอกด้วยดินก่อนทำพิธีต่อไป

**อ้างอิง**

- All About History Book of Ancient Egypt
-  [http://www.ancientegypt.co.uk/mummies/home.html](http://www.ancientegypt.co.uk/mummies/home.html)
-  [news.nationalgeographic.com/2016/01/160118-mummies-world-bog-egypt-science/](http://news.nationalgeographic.com/2016/01/160118-mummies-world-bog-egypt-science/)
-  [https://www.theguardian.com/childrens-books-site/gallery/2016/may/01/pharoahs-tomb-ancient-egypt](https://www.theguardian.com/childrens-books-site/gallery/2016/may/01/pharoahs-tomb-ancient-egypt)

> ที่มาบทความ : [ฺBlockdit : เรียบเรียงโดย ดร.มิติ เจียรพันธุ์](https://www.blockdit.com/articles/5d3514accdf8c42a86b56071).
<!--stackedit_data:
eyJoaXN0b3J5IjpbLTc0MjI4NzA4NV19
-->