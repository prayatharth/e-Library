Phases of the Moon ดิถีของดวงจันทร์
====


![enter image description here](https://scontent.fbkk5-6.fna.fbcdn.net/v/t31.0-8/10855042_316359538574259_9134060319552562396_o.jpg?_nc_cat=101&_nc_ohc=xqm3YTvj1akAQmZlBGZlInztDYsT0X5gB-lxMEkBk7CB3uBzMhQ7Zp2Lw&_nc_ht=scontent.fbkk5-6.fna&oh=15dabfc7954e4e817b0b612669aa1f38&oe=5E6F7BE0)

ในขณะที่ดวงจันทร์โคจรไปรอบๆ โลก ส่วนของดวงจันทร์ที่สว่างด้วยแสงอาทิตย์ก็เปลี่ยนแปลงไป ปรากฏให้เราเห็นเป็นจันทร์เสี้ยว จันทร์ค่อนดวง ที่รู้จักในนามเฟส หรือดิถีของดวงจันทร์  
  
เฟสของดวงจันทร์สามารถออกได้เป็นข้างขึ้น (Waxing Moon) ขณะที่ดวงจันทร์เต็มดวงขึ้นเรื่อยๆ ตั้งแต่ขึ้น 1 ค่ำ ไปจนถึงขึ้น 15 ค่ำ หรือดวงจันทร์เต็มดวง (Full Moon) และข้างแรม (Waning Moon) ขณะที่ดวงจันทร์มืดลงเรื่อยๆ ตั้งแต่แรม 1 ค่ำ ไปจนถึงแรม 15 ค่ำ เป็นจันทร์ดับ (New Moon) ระหว่างจันทร์เต็มดวงและจันทร์ดับนั้น เราสามารถแบ่งดวงจันทร์ออกได้เป็นจันทร์เสี้ยว (Crescent Moon) จันทร์ครึ่งเสี้ยว (Quarter Moon) จันทร์ค่อนดวง (Gibbous Moon)  
  
บางคนอาจจะเข้าใจว่าเฟสของดวงจันทร์เกิดจากเงาของโลกไปบดบังเอาไว้ แต่นี่ไม่เป็นความจริง เนื่องจากเงาของโลกเป็นวงกลม เงาของโลกจึงไม่สามารถที่จะทำให้เกิดจันทร์ค่อนดวงได้อย่างแน่นอน นอกไปจากนี้ หากเงาของโลกเป็นสิ่งที่ทำให้เกิดเฟสของดวงจันทร์จริง เช่นนั้นแล้วเราก็ควรจะพบว่าดวงจันทร์เสี้ยวควรจะอยู่ตรงข้ามกับดวงอาทิตย์เสมอ แต่นี่ไม่สอดคล้องกับสิ่งที่พบ  
  
แท้จริงแล้ว เฟสของดวงจันทร์เกิดขึ้นจากมุมที่เปลี่ยนไประหว่างดวงอาทิตย์ ดวงจันทร์ แล้วก็โลก เปรียบได้กับการสังเกตใบหน้าของคน หรือลูกบอลที่หันเข้าหาแสงไฟในยามค่ำคืน จากด้านหลัง ด้านข้าง และด้านหน้า เราก็จะพบเห็นส่วนที่สว่างด้วยแสงไฟเป็นสัดส่วนที่เปลี่ยนแปลงไป เช่นเดียวกับดวงจันทร์ที่เห็นเป็นเฟสต่างๆ  
  
นอกไปจากนี้ การที่ดวงจันทร์มีคาบในการหมุนรอบตัวเองเท่ากับคาบในการโคจรรอบโลกอย่างพอดี (ซึ่งเกิดจากกระบวนการที่เรียกว่า Tidal lock) ทำให้ดวงจันทร์หันด้านเดิมเข้าหาโลกเสมอ เราเรียกด้านที่เราเห็นว่า "ด้านใกล้ของดวงจันทร์" (near side of the moon) และ "ด้านไกลของดวงจันทร์" (far side of the moon)

> Written with [StackEdit](https://stackedit.io/).
<!--stackedit_data:
eyJoaXN0b3J5IjpbLTExNjQyMTQ3MjBdfQ==
-->