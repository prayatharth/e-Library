
12 นิสัยของผู้ที่ประสบความสำเร็จ
===

> โดย รวิศ หาญอุตสาหะ : 04/02/2019
> Source : [missiontothemoon.co](https://missiontothemoon.co/12-habit-keys-tosuccess/).

![enter image description here](https://s3-ap-southeast-1.amazonaws.com/mission-to-the-moon/wp-content/uploads/2019/02/03094803/key-success-featured.jpg)

>-   90% คนที่ประสบความสำเร็จในระดับสูงมาก (ultra-successful people) มีอะไรเหมือนกันหลายอย่าง เช่น สามารถจัดการบริหารอารมณ์ของตัวเองให้โฟกัส สงบ และมีประสิทธิผลดี (Productive) กว่าคนทั่วไป
>-   คนที่ประสบความสำเร็จนั้นใช้ภาษากายและโทนเสียงในเชิงบวก เพราะว่าวิธีการ (how) นำเสนอนั้น บางครั้งสำคัญกว่าเรื่องที่จะนำเสนอ (what) เสียอีก
>-   คนที่ประสบความสำเร็จเข้าใจว่าความกลัวนั้นไม่ได้เป็นอะไรมากไปกว่าจินตนาการที่เราสร้างไปเอง

บทความ 12 นิสัยของผู้ที่ประสบความสำเร็จนี้มาจาก success.com ถูกเขียนโดย ดร.ทราวิส แบรดเบอร์รี่ (Dr.Travis Bradberry) ผมขออนุญาตนำมาแปลและใส่ความคิดเห็นส่วนตัวนิดหน่อยที่คิดว่าเป็นประโยชน์แก่ท่านผู้อ่านเข้าไปด้วยนะครับ

แกนหลักของเรื่องนี้ต้องการแสดงแนวคิดที่ว่าความสำเร็จนั้นมีปัจจัยมาจากสติปัญญาทางด้านอารมณ์ (emotional intelligence) มากกว่าสติปัญญาทางด้านอื่น

**TalentSmart** ซึ่งเป็นผู้ให้บริการฝึกอบรบและให้คำปรึกษาด้าน EQ ชั้นนำของโลก ให้บริการกับบริษัทใน Fortune 500 กว่า 75% ได้ทำการสำรวจคนที่ประสบความสำเร็จมากๆ (ultra-successful people) พบว่าคนเหล่านี้มีอะไรเหมือนกันหลายอย่าง ยกตัวอย่างเช่น 90% ของคนเหล่านี้มีความสามารถในการบริหารจัดการอารมณ์ของตัวเองเพื่อให้สามารถทำจิตใจให้โฟกัส สงบ และมีประสิทธิผลได้ดีกว่าคนปรกติทั่วไป ซึ่งก็เป็นลักษณะของคนที่มี EQ สูงนั่นเอง

TalentSmart สรุปว่า EQ เป็นคุณลักษณะที่สำคัญมากที่ต้องมีสำหรับคนที่จะเป็นผู้ประสบความสำเร็จได้

## นิสัย 12 ข้อ ที่คนประสบความสำเร็จมักจะมีเหมือนกัน

### 1. พวกเขาใจเย็น

คนเหล่านี้มีความใจเย็นเพราะจะคอยสังเกตและรู้เท่าทันอารมณ์ของตัวเองตลอดเวลา และจะใช้ความสามารถนี้ในการฝึกควบคุมตัวเองอย่างสม่ำเสมอ เมื่อเวลาที่เกิดเหตุการณ์ไม่เป็นใจขึ้น พวกเขาจะพยายามสงบนิ่ง สิ่งที่คนเหล่านี้เข้าใจคือ ไม่ว่าสถานการณ์จะดีหรือเลวร้ายแค่ไหนก็ตาม เดี๋ยวสถานการณ์มันก็จะเปลี่ยนไปตามกาลเวลา เหมือนที่ฝรั่งชอบพูดว่า เดี๋ยวมันจะผ่านไป (This too shall pass) สิ่งที่พวกเขาทำได้คือปรับตัว พยายามเข้าใจมัน และพยายามควบคุมตัวเองให้ได้

### 2. พวกเขามีความกระหายอยากเรียนรู้ตลอดเวลา

พวกเขาพยายามพัฒนาศักยภาพของตัวเองในทุกทาง ยินดีที่จะถามคำถามโดยไม่กลัวว่าจะทำให้พวกเขาดูไม่ฉลาดหรือเปล่า พวกเขาจะแสวงหาความรู้จากการอ่านและการเรียนตลอดเวลา พวกเขาไม่กลัวการเปลี่ยนแปลงเพราะรู้ว่าการเปลี่ยนจะนำมาซึ่งการเรียนรู้อะไรใหม่ๆ เสมอ

### 3. พวกเขาคิดตรึกตรองอย่างดีเวลาจะทำอะไร

คนที่ประสบความสำเร็จอย่างสูงจะมีการคิดอะไรอย่างเป็นระบบ มีการหาข้อมูลจากหลากหลายแหล่ง และใช้เวลาในการวิเคราะห์ข้อมูลเหล่านี้ แม้ดูเหมือนว่าคนเหล่านี้จะอาศัย “กึ๋น” ในการตัดสินใจเยอะ แต่จากข้อมูลงานวิจัยแสดงให้เห็นว่า แท้จริงแล้วคนเหล่านี้มีระบบการคิดที่เป็นตรรกะและเป็นระบบ (systematic) มาก

### 4. พวกเขาจะพูดและแสดงออกด้วยความมั่นใจเสมอ

คนที่ประสบความสำเร็จอย่างสูงจะไม่ค่อยพูดคำว่า “ไม่แน่ใจ” “ไม่ชัวร์” ให้ได้ยินบ่อยๆ แต่พวกเขาจะพูดด้วยความแน่วแน่ เพราะพวกเขารู้ว่าคนไม่อยากฟังคนที่พูดอะไรที่ไม่มั่นใจ เอาแน่เอานอนไม่ได้ คนที่ประสบความสำเร็จต้องมีลักษณะของความเป็นผู้นำ และผู้นำต้องมั่นใจที่จะตัดสินใจแม้บางทีมันอาจจะผิดบ้างก็ตาม

### 5. พวกเขาใช้ภาษากายและโทนเสียงในเชิงบวก

คนที่ประสบความสำเร็จมากๆ นั้นไม่ได้สนใจเพียงแค่คำพูดเท่านั้น แต่ยังสนใจโทนเสียง วิธีการพูด และการแสดงออกของภาษากาย เช่น การมองตาคู่สนทนา พยักหน้าเมื่อเห็นด้วย ฯลฯ ท่าทางการพูดนั้นมีความสำคัญอย่างมากต่อความรู้สึกของผู้ฟัง เหมือนที่ผู้เชี่ยวชาญด้านการนำเสนอ (presentation) มักสอนกันเสมอว่า  **วิธีการ (how) นำเสนอนั้น บางครั้งสำคัญกว่าเรื่องที่จะนำเสนอ (what) เสียอีก**  มันมีคำพูดของ มายา แองเจโล (Maya Angelou) อันนึงที่บอกว่า

ในท้ายที่สุดแล้ว ผู้คนจะลืมสิ่งที่คุณพูดและสิ่งที่คุณทำ แต่พวกเขาจะจดจำสิ่งที่คุณทำให้เขารู้สึกมายา แองเจโล

ผมว่ามันโคตรจริง

### 6. พวกเขาสร้างความประทับใจแรกพบ (first impression) ที่ดีเสมอ

งานวิจัยจากหลายสำนัก (และจากสามัญสำนึกของเราด้วย) บอกว่า คนมักจะตัดสินอีกฝ่ายจากเวลาเพียงไม่กี่วินาทีหลังจากเจอหน้ากันครั้งแรก และจะใช้เวลาที่เหลืออยู่ของการคุยกันทั้งหมดเพื่อหาเหตุผลมาสนับสนุนความคิดในเสี้ยววินาทีนั้นเกี่ยวกับคู่สนทนาของตัวเอง นี่เป็นความจริงที่โหดร้ายครับ แต่มันก็คือความจริง

คนที่ประสบความสำเร็จอยากสูงรู้ความจริงอันน่ากลัวนี้ พวกเขาจึงมีสติและตั้งใจในการสร้างความประทับใจแรกที่ดีตลอดเวลา ยกตัวอย่างเช่น การไหว้ หรือ รับไหว้ที่ดูตั้งใจ ไม่ทำแบบขอไปที ถ้าเป็นการเจอกับชาวตะวันตก การจับมือทักทายกันจะจับมืออย่างแข็งแรงมั่นคง ไม่ทำแบบเหยาะแยะ รวมไปถึงการแต่งกายและกริยามารยาทที่เข้ากับกาลเทศะและสถานที่เสมอ อันนี้รวมไปถึงการส่งอีเมลที่ถูกกาละเทศะ หรือการตั้งใจทำจดหมายสมัครงาน (resume) ที่ดูมืออาชีพมากๆด้วย

### 7. พวกเขาจะหาชัยชนะเล็กๆ ให้ตัวเอง

คนที่ประสบความสำเร็จชอบแข่งขันกับตัวเอง และชื่นชมกับชัยชนะแม้เป็นชัยชนะเพียงเล็กๆน้อยๆ ชัยชนะเล็กน้อยนี่เองสร้างตัวรับแอนโดรเจน (Androgen Receptors) ให้กับสมองส่วนที่รับผิดชอบเกี่ยวกับรางวัลและแรงจูงใจ การเพิ่มตัวรับแอนโดรเจนส่งผลต่อเทสโทสเตอโรน (Testosterone) ซึ่งจะไปเพิ่มความมั่นใจและความอยากที่จะรับมือกับความท้าทายในอนาคตต่อไป เมื่อเราได้รับชัยชนะเล็กต่อเนื่องกันไปเรื่อยๆ ความมั่นใจที่ว่านี้อาจจะอยู่ต่อได้เป็นเดือนๆ เลยทีเดียว ชัยชนะเล็กๆ เหล่านี้บางทีเป็นเรื่องที่เล็กมาก เช่น การตื่นเช้าเพื่อไปออกกำลังกายติดต่อกันให้ได้สองสัปดาห์ติดต่อกัน ก็สามารถจะทำให้เกิดผลนี้ได้แล้ว

### 8. พวกเขาเข้าใจความกลัวและเรียนรู้ที่จะบริหารจัดการมัน

พวกเขาเข้าใจว่าความกลัวนั้นไม่ได้เป็นอะไรมากไปกว่าจินตนาการที่เราสร้างไปเอง หรือที่ฝรั่งชอบพูดกันว่าสิ่งเดียวที่ควรกลัวก็คือความกลัวนั่นแหละ (The only thing to fear is fear itself)

ความกลัวเป็นทางเลือก เป็นจินตนาการ แต่ความอันตรายเป็นของจริง คนที่ประสบความสำเร็จอย่างสูงจะสามารถแยกของสองอย่างนี้ออกจากกันได้เป็นอย่างดี

คนที่ประสบความสำเร็จจึงไม่ยอมให้ความกลัวเข้ามาครอบงำพวกเขา แต่จะทำยังไงก็ได้ให้สามารถก้าวข้ามความกลัวเหล่านั้นไปได้ จริงๆ แล้วหลายคนเสพติดความสุขที่ได้จากการก้าวข้ามความกลัวของตัวเองด้วยซ้ำไป

### 9. พวกเขามีความหนักแน่น อ่อนโยน และเข้าถึงได้ง่าย

ถ้าคุณเคยเจอคนที่ประสบความสำเร็จมากๆ คุณจะเข้าใจคำนี้เป็นอย่างดี คนที่ประสบความสำเร็จจะดูไม่หยิ่ง น่ารัก ไม่ถือตัว เข้าถึงง่าย อ่อนโยน แต่ในขณะเดียวกันก็ดูมีความหนักแน่น แข็งแกร่ง พูดง่ายๆ คืออ่อนโยนแต่เข้มแข็งนั่นเอง คุณสมบัติเหล่านี้ทำให้พวกเขาเข้าถึงง่ายและมีบุคลิกที่คนส่วนใหญ่นิยมชมชอบ ทำให้พวกเขามีโอกาสประสบความสำเร็จยิ่งขึ้นไปกว่าเดิมนั่นเอง

### 10. พวกเขาส่วนใหญ่ซื่อสัตย์และมีคุณธรรม

คนเหล่านี้เชื่อว่าความซื่อสัตย์ แม้อาจจะทำให้ชีวิตเขาลำบากหน่อยในช่วงแรกๆ อาจจะทำให้รวยช้าหน่อย แต่ในระยะยาวแล้วชีวิตพวกเขาจะดีกว่าหากเขายึดถือความซื่อสัตย์และคุณธรรมเหล่านี้ เพราะความไม่ซื่อสัตย์และการโกหกหลอกลวงจะตามกลับมาหลอกหลอนพวกเขาอย่างเจ็บแสบที่สุดในภายหลัง

### 11. พวกเขามีความกตัญญู

คนเหล่านี้รู้ว่าความสำเร็จของพวกเขานั้นนอกจากจะมาจากความหลงใหล​ (passion), ความอดทน, และความพยายามอย่างหนักของตัวเองแล้ว คนรอบตัวไม่ว่าจะเป็นครอบครัว เพื่อนฝูง คู่ค้า ลูกค้า ที่ปรึกษา ฯลฯ ต่างก็มีส่วนในความสำเร็จนี้เช่นกัน และไม่ทางใดก็ทางหนึ่ง คนเหล่านี้เป็น “ผู้มีพระคุณ” กับเขา

คนที่ประสบความสำเร็จจะมีความกตัญญูกับผู้มีพระคุณเหล่านี้ และจะหาทางตอบแทนอย่างสมน้ำสมเนื้อเสมอ

### 12. แม้พวกเขาทะเยอทะยานแต่ก็ขอบคุณกับสิ่งที่มีอยู่

ความสามารถในการพอใจและขอบคุณกับสิ่งที่ตัวเองมีอยู่นั้น ทำให้เมื่อพวกเขาพบกับสิ่งแย่ๆ ในชีวิต พวกเขาจะยังมีพลังบวกเพื่อบอกกับตัวเองว่าดีแค่ไหนแล้วที่ยังมีของที่ตัวเองมีอยู่ ทำให้พวกเขามีแรงที่จะพาตัวเองลุกขึ้นและเดินหน้าสู้กับปัญหาต่อไปได้ จะสังเกตได้ว่าคนเหล่านี้จะไม่เศร้ากับเรื่องอะไรนานๆ เพราะเขาจะเห็นคุณค่าในสิ่งที่เขายังมีอยู่มากๆ


ทัศนคติและแนวคิดเหล่านี้สามารถปรับมาใช้ในชีวิตประจำวันของพวกเราเพื่อทำให้เรามีโอกาสสำเร็จได้เหมือนคนเหล่านี้เช่นกัน ลองดูนะครับ
<!--stackedit_data:
eyJoaXN0b3J5IjpbLTEzMTU0NDgxNDksLTM4MzQ2NTY4OV19
-->