
เราเรียนรู้เรื่องเงิน จากกรณี แม่มณี อะไรบ้าง
===

จากกรณีแชร์ลูกโซ่ชื่อดัง **"แม่มณี"** ที่หลอกผู้เสียหายรวมลงทุนโดยให้ผลตอบแทนสูงถึง 93% สร้างความเสียหายกว่า 100 ล้านบาท และเมื่อตำรวจบุกค้นออฟฟิศ "แม่มณี" ชั้นบนจัดฉากเป็นร้านทอง ถ่ายรูปอวดรวยตบตาลูกค้า ใช้ชื่อร้านว่า "ห้างทองแม่มณี" เธอลงทุนจัดฉากขึ้นมา อ้างว่าทำธุรกิจร้านทองด้วย สร้างความน่าเชื่อถือให้กับนักลงทุนที่ตกเป็นเหยื่อ ทว่าทองรูปพรรณและทองคำแท่งที่ถูกจัดวางเรียงรายในตู้กระจกนี้ล้วนเป็นทองปลอมทั้งสิ้น

สังเกตวิธีการกลโกงของแชร์ลูกโซ่ได้ง่ายๆ  เริ่มต้นจากคนที่ชักชวนจะ “สร้างภาพให้คนหลงเชื่อ” อาจจะเป็นการเข้าไปเชิญชวนด้วยตัวเอง คนที่รู้จักกัน จัดสัมมนา หรือ การชักชวนในไลน์ หรือแอพพลิเคชั่น โซเชียลเน็ตเวิร์คต่างๆ โดยสร้างแผนธุรกิจหรือรูปแบบธุรกิจใดๆก็ตามที่มุ่งเน้นหรือจูงใจให้คนสนใจและนำเงินไปลงทุน

จากนั้นจะ อ้างถึง “ผลกำไร” หรือ “ตอบแทน” ที่มากกว่าที่สถาบันการเงินให้  มีการสร้างภาพจัดฉากให้ดูมั่นใจและน่าสนใจในการลงทุน  สิ่งที่น่ากลัวคือผู้ที่ถูกหลอกนอกจากจะตกเป็น “เหยื่อ”แล้วอาจจะกลายเป็น“ผู้ต้องหาร่วม” ทันที หากชวนคนอื่นมาลงทุนในฐานะที่เป็นแม่ทีมหรือแม่สายรายสำคัญ ผมจึงขอสรุปเป็นข้อสังเกตุเบื้องต้น



TAXBugnoms

1. รวยเร็วเป็นไปได้ แต่รวยง่ายๆไม่มี ผมนึกถึงคำพูดนี้ของอาจารย์ น้าโค้ชหนุ่ม Money Coach เป็นอันดับแรก

2. อยากรวยต้องมีความรู้ รู้ในที่นี้ คือ รู้ว่าตัวเองลงทุนอะไร และ รู้ว่ามันเป็นไปได้ไหม ถ้าไม่รู้ข้อใดข้อหนึ่ง อย่าลงทุน

3. ตั้งใจทำมาหากิน ทำงานหาเงิน อาจจะเป็นทางเลือกที่ช้า แต่อย่างน้อยมันก็ทำให้เราได้ทั้งเงินและประสบการณ์เร็วที่สุดจากการทำงานจริง

4. บางที การเปรียบเทียบตัวเองกับคนอื่น คือ จุดเริ่มต้นที่ทำให้เกิดหายนะ เพราะมันจะทำให้เรามีตรรกะที่บิดเบี้ยวไปจนลืมคิดถึงข้อเท็จจริง

5. เรื่องเงินของเรา เราต้องดูแลเอง อย่าไว้ใจให้ใครดูแล มีผู้สูญเสียมากมายที่ถูกคนในครอบครัวเอาเงินไปลงทุนกับ #แม่มณี จนหมดตัว ดังนั้น นอกจากหาเงินได้แล้ว ต้องรู้วิธีรักษาเงินของเราด้วย

6. อย่าเคลิ้มกับภาพลวงตาของความสำเร็จในโลกออนไลน์ จนลืมนึกถึงสิ่งที่เป็นไปได้ในโลกแห่งความจริง

7. หลายคนรู้แล้วว่า #แม่มณี เป็น #แชร์ลูกโซ่ แต่ก็ยังจะลง เพราะคิดว่าถ้าเข้าก่อนออกก่อน ยังไงก็ได้กำไร หรือเคยผ่านอะไรแบบนี้มาหลายครั้งแล้ว ในแง่หนึ่งก็ถือว่าเขารู้ตัวของเขาดี ดังนั้นสิ่งที่เขาได้รับก็เป็นไปตามสิ่งที่เขาเลือก

8. ถ้าเงินอยู่กับเรา มันยังเป็นของเรา แต่ถ้าเงินอยู่กับเขาแล้ว แม้ว่าผลตอบแทนจะดีแค่ไหน แต่ถ้าไม่ได้คืนก็คือจบ

9. คำว่า ไม่เคยเห็นไม่ใช่แปลว่าไม่มี เป็นคำที่ #แชร์ลูกโซ่ ที่ผลตอบแทนดีเวอร์ๆใช้บ่อย อย่าง #แม่มณี ก็เป็นอีกตัวอย่าง ถ้าได้ยินคำนี้ ขอให้มีสติและถอยห่างมาคิดทบทวนก่อน

10. สุดท้ายเคสแม่มณี ควรเป็นตัวอย่างให้เราคิดได้ว่า เราควรมีความรู้เรื่องการเงินพื้นฐานมากๆ และใช้ชีวิตอย่างประมาทให้น้อยที่สุด และหวังว่าจะไม่มีเหตุการณ์แบบนี้เกิดขึ้นอีกต่อไปในสังคมไทย

> ที่มาบทความ [TAXBugnoms](https://www.facebook.com/TaxBugnoms/).
<!--stackedit_data:
eyJoaXN0b3J5IjpbMTg1NjUyOTYyMywtMTc0ODQyNTY2M119
-->