
นายกฯ สิงคโปร์ชี้กระบวนการคิดเชิงออกแบบ (Design Thinking) จำเป็นต่อการเปลี่ยนแปลงของประเทศ
===

> ที่มาบทความ : [techsauce.co](https://techsauce.co/news/pm-lee-said-design-thinking-changed-singapore-to-first-world?fbclid=IwAR0x5mwfrVzcpmyk-4jLjYN0xYO3USKiZeR3683-vWDiJLl77S-X7AAlcmg)  เมษายน 7, 2018

“กระบวนการคิดเชิงออกแบบ” หรือ “**Design Thinking**” เริ่มกลายเป็นเรื่องใกล้ตัวมากขึ้นเมื่อ 'ลี เซียน ลุง' นายกรัฐมนตรีสิงคโปร์ (ลูกชาย 'ลี กวน ยู') ระบุว่าเป็นเรื่องที่ต้องให้ความสำคัญ เพราะเป็นสิ่งที่ผลักดันให้สิงคโปร์ที่เริ่มจากศูนย์กลายเป็นประเทศแถวหน้าของโลก ฝากคนรุ่นใหม่นำ  **Design Thinking**  มาใช้กับทุกกระบวนการในการทำงาน

![](https://storage.googleapis.com/techsauce-prod/uploads/2018/04/pm-singapore-lee-at-sutd-dialogue.jpg)ลี เซียน ลุง (Lee Hsien Loong) นายกรัฐมนตรีประเทศสิงคโปร์ / Photo: ChannelNewsAsia

นักศึกษาจาก Singapore University of Technology and Design (SUTD) มหาวิทยาลัยที่ออกนอกระบบเป็นแห่งที่ 4 ในสิงคโปร์ จัดงานเสวนาในชื่อ SUTD Ministerial Forum 2018 ภายใต้หัวข้อ "A Better Nation By Design"

งานเสวนาดังกล่าวจัดขึ้นเพื่อให้นักศึกษาและศิษย์เก่าได้ผู้พูดคุยแลกเปลี่ยนกับผู้บริหารจากรัฐบาลสิงคโปร์ในประเด็นที่มีผลกระทบต่อสิงคโปร์โดยตรง

โดย ลี เซียน ลุง (Lee Hsien Loong) นายกรัฐมนตรีประเทศสิงคโปร์ ได้ขึ้นพูดเพื่อเปิดงานเสวนานี้เป็นครั้งแรกอีกด้วย

นายกฯ สิงคโปร์ได้พูดถึงการสร้าง “**กระบวนการคิดเชิงออกแบบ**” หรือ “**Design Thinking**” ที่ดีนั้นเป็นสิ่งสำคัญที่ทำให้ประเทศสิงคโปร์เปลี่ยนจากประเทศโลกที่สามขึ้นมาเป็นประเทศอันดับต้น ๆ ของโลก และ Design Thinking มีความสำคัญต่อการเปลี่ยนแปลงของสิงคโปร์ รวมถึงจะทำให้สิงคโปร์ยังสามารถเป็นประเทศชั้นนำของโลกได้ต่อไป

[![](https://storage.googleapis.com/techsauce-prod/uploads/2015/09/800px-Merlion_and_the_Singapore_Skyline.jpg)](https://storage.googleapis.com/techsauce-prod/uploads/2015/09/800px-Merlion_and_the_Singapore_Skyline.jpg)

โดย 'ลี เซียน ลุง' กล่าวถึง 'ลี กวน ยู' อดีตนายกรัฐมนตรีและรัฐบุรุษของสิงคโปร์ผู้ล่วงลับไป (และยังเป็นบิดาของนายกฯ สิงคโปร์ผู้นี้อีกด้วย) ว่า “สิงคโปร์เป็นชาติที่มาจากการออกแบบหรือ Design ขึ้นมา ไม่มีสิ่งใดในสิงคโปร์ที่เป็นอยู่ในวันนี้ เกิดขึ้นมาตามธรรมชาติ หรือเกิดขึ้นมาด้วยตัวเอง เช่น การเติบโตของเศรษฐกิจ การยืนอยู่ในแถวหน้าในระดับโลก ความสามัคคีของหลากหลายเชื้อชาติ ซึ่งเชื้อชาติของพวกเราก็ไม่ได้มาจากสิงคโปร์ตั้งแต่แรก”

“ตอนนั้นยังไม่มีคำว่า Design Thinking แต่พ่อของเขาเข้าใจประเด็นต่าง ๆ, กำหนดขอบเขตของปัญหาที่มีอยู่, ออกแบบ-วิธีแก้ปัญหาที่สร้างสรรค์, ร่างไอเดียต้นแบบขึ้นมา และทบทวนแนวคิด-วิธีแก้ปัญหาอย่างต่อเนื่อง”

“นั่นคือสาระสำคัญของ Design Thinking” นายกฯ สิงคโปร์กล่าว

### อ่านประกอบ:

-   [Mike Peng : 6 คุณสมบัติ ‘Design Thinking’ พาสร้างสรรค์นวัตกรรมองค์กรให้สำเร็จ](https://techsauce.co/corporate-innovation-2/mike-peng-6-qualities-of-design-thinking-for-corporate-innovation/)
-   [Mike Peng : คำว่า ‘ดี’ มีลักษณะอย่างไร แล้วเราจะวัดความรู้สึกจากงานของเราได้อย่างไร](https://techsauce.co/events/techsauce-summit-th/mike-peng-what-does-good-look-like-and-how-do-we-measure-the-softer-side-of-our-work/)

นายกฯ สิงคโปร์ยังกล่าวต่อว่า ถึงเวลาที่สร้างและปรับภาพลักษณ์ของประเทศอีกครั้งด้วยการจัดสรรให้เกิดพื้นที่ใหม่ ๆ ในสิงคโปร์ ส่วนพื้นที่ที่ได้รับการพัฒนาแล้วก็จะพัฒนา ใหม่ให้ดียิ่งขึ้น และทันสมัยขึ้น

ยกตัวอย่างเช่น การย้ายฐานทัพอากาศ 'พายา เลบาร์' (Paya Lebar) ไปอยู่ที่ชางงี (Changi) ที่ลีระบุว่าเป็น “การโยกย้ายที่สร้างความเปลี่ยนแปลงได้” ถึงแม้จะใช้เวลาในการย้ายมากถึง 15 ปี แต่ก็ทำให้ได้พื้นที่คืนมาเพื่อพัฒนาใหม่มากกว่า 8 ตารางกิโลเมตรด้วย

นอกจากนี้การย้ายฐานทัพอากาศในครั้งนี้ ทำให้กฎการจำกัดความสูงของอาคารและสิ่งก่อสร้างในแถบภาคตะวันออกถูกยกเลิกไปด้วย จากเดิมที่ถูกจำกัดความสูงของอาคารเนื่องจากมีฐานทัพอากาศอยู่ในพื้นที่ ซึ่งหลังจากนี้ก็จะทำให้เกิดการพัฒนาสิ่งใหม่ ๆ ได้อย่างต่อเนื่องมากขึ้น

“ถึงแม้การโยกย้ายนั้นจะใช้เวลานานถึง 50 ปีหรือมากกว่านั้น แต่มันก็ทำให้เห็นว่ามันเกิดขึ้นได้ นี่เป็นสิ่งที่ทำให้เห็นว่าไม่มีข้อจำกัดในการจินตนาการสิ่งต่าง ๆ อย่างแท้จริง” เขากล่าว

นายกฯ สิงคโปร์ยังเน้นย้ำเพื่อให้เห็นความสำคัญในการกล้าคิด มองการณ์ไกลในระยะยาว และพัฒนา “แผนเชิงวิสัยทัศน์” หรือ “Visionary Plan” เพื่อให้สิงคโปร์ในปีที่ 50 (SG50) ก้าวสู่สิงคโปร์ปีที่ 100 (SG100) ให้มีสภาพแวดล้อมที่โดดเด่น สร้างเมืองที่มีการวางแผนที่ดี มีเทคโนโลยีขั้นสูง เป็นเมืองสีเขียว และเป็นเมืองที่มีความยั่งยืน

นอกจากนี้เขายังฝากให้นักศึกษานำ “Design Thinking” ในทุกขั้นตอนของการทำงานอีกด้วย

“ในไม่ช้า ก็ถึงตาของพวกคุณที่จะมาวางผัง เขียนร่าง ออกแบบพิมพ์เขียวและแผนแม่บท[ของประเทศ] เพื่อสร้างทางเดินและเส้นขอบฟ้าอันใหม่ต่อไป ผมหวังว่าผมหวังว่าใน Generation ของพวกคุณ คุณจะได้เรียนรู้ทักษะและสาขาวิชาต่าง ๆ เพื่อนำมาออกแบบ สร้าง และบริหารสิงคโปร์ในวันข้างหน้าต่อไป” นายกฯ สิงคโปร์ กล่าว

ดูคลิปที่นายกฯ สิงคโปร์ พูดเต็ม ๆ ได้ที่ YouTube ของ  [Prime Minister's Office, Singapore](https://www.youtube.com/watch?v=p_vmthF_UI4&index=1&list=PLqvAkd0-laMczDSFxxlJ44EzE9hsSOpjD)  (มี Subtitle ภาษาอังกฤษ)

อ้างอิงข้อมูลจาก  [ChannelNewsAsia](https://www.channelnewsasia.com/news/singapore/good-design-thinking-critical-in-transforming-singapore-again-pm-10107590)  ,  [The Strairs Times](http://www.straitstimes.com/singapore/pm-lee-calls-for-reimagining-of-singapore)  และ  [The New Paper](http://www.tnp.sg/news/singapore/pm-lee-time-reimagine-and-rebuild-singapore)

> [Tags : Design Thinking ]
<!--stackedit_data:
eyJoaXN0b3J5IjpbLTE0NDE3NDc2NDRdfQ==
-->