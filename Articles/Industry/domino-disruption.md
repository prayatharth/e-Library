
แม่ทัพ KBTG อ่านเกม “โดมิโนดิสรัปชั่น”
===

> Source : [หนังสือพิมพ์ประชาชาติธุรกิจ (09/11/2019)](https://www.prachachat.net/ict/news-389678).

![enter image description here](https://www.prachachat.net/wp-content/uploads/2019/11/20-1P1-728x484.jpg)

**อีกหนึ่งหัวข้อบนเวทีงานสัมมนา ประชาชาติธุรกิจ “THAILAND 2020 ก้าวข้ามพายุเศรษฐกิจ” ที่สร้างความตื่นตาตื่นใจให้กับผู้ฟังอย่างมาก คือ  “กระทิง-เรืองโรจน์ พูนผล”  ประธาน กสิกร บิซิเนส เทคโนโลยี กรุ๊ป (KBTG) ซึ่งเมื่อ 3 ปีก่อนเคยขึ้นเวทีคาดการณ์อนาคตได้อย่างแม่นยำบนเวทีนี้มาแล้ว ทั้งการเกิดขึ้นของ digital disruption, ยุคทองของสตาร์ตอัพ**

มาครั้งนี้  **“กระทิง”** ย้ำว่า ปี 2020 เปรียบเหมือนการเข้าสู่สงครามสุดท้าย หรือ  **“We Are Entering The End Game”** จากดิสรัปชั่นที่ลามไปทั่ว

**ดิสรัปเตอร์มาดิสรัปต์กันเอง**

โดยเฉพาะในธุรกิจท่องเที่ยว มีเดีย (สื่อ) คอนซูเมอร์อิเล็กทรอนิกส์ แฟชั่น จะถูกดิสรัปชั่นอย่างเข้มข้น

ในประเทศไทย กลุ่ม online travel เติบโต 17% จากปี 2015 ถึงปีนี้ และคาดว่าถึงปี 2025 จะโต 18% ด้วยมูลค่าราว 2 แสนล้านบาท

“เวลานี้ international online travel & media platform are eating Thailand. เราอยู่ในยุคที่ดิสรัปเตอร์มาดิสรัปต์กันเอง ดิสรัปเตอร์อย่าง Airbnb ที่เคยดิสรัปต์เอเยนซี่จองห้องพัก ก็ถูก OYO ที่ประกาศตัวเป็นซัพพลายไซด์ดิสรัปเตอร์ ใครมีห้องมีตึกว่าง ก็แปลงโฉมเป็นบัดเจ็ตโฮลเทล ได้ห้องมาขายบน OYO ซึ่งมีมูลค่ากว่า 10 พันล้านเหรียญสหรัฐ จะเท่ากับ Kbank อยู่แล้ว ดิสรัปเตอร์ยุคแรกอย่าง เอ็กซ์พีเดีย ทนไม่ได้ก็เข้ามาลงทุนใน ทราเวลโลก้า เพราะ online travel ในเอเชียตะวันออกเฉียงใต้มีมูลค่าถึง 1 ล้านล้านบาท แต่สุดท้ายฝั่งเจ้าของโรงแรมก็เหนื่อย สร้างโรงแรมขึ้นมาขายบนแพลตฟอร์มต้องเสียค่าส่วนแบ่งให้เยอะ”

**สงครามโลกของสตรีมมิ่ง**

กลุ่มออนไลน์มีเดียก็กำลังถูกดิสรัปต์อย่างมาก เกิด  **“TikTok”**  โซเชียลมีเดียจากจีน ที่แค่ 2 ปีมีผู้ใช้ 500 ล้านคน มียอดรับชมวิดีโอ 1 พันล้านวิดีโอต่อวัน แซงหน้าโซเชียลมีเดียเดิม ครึ่งปีแรกรายได้ 2.1 แสนล้านบาท

และยังเกิด **“สงครามโลกของสตรีมมิ่ง”** ที่มีผู้ให้บริการมากมายในตลาด ทั้งเน็ตฟลิกซ์ HBO max, Prime video, hulu, Disney+, WeTV, amazon และผู้ให้บริการแบบโลคอล

**“เมื่อปี 2017 ซีอีโอเน็ตฟลิกซ์เคยบอกว่า คู่แข่งสำคัญของเขาคือ การนอน แต่ปีนี้เขาได้ยอมรับว่า คู่แข่งของเน็ตฟลิกซ์ คือ ทุกอย่างนอกจากทีวี”**

และสิ่งที่ดิสรัปต์มีเดียได้เร็วกว่าที่คาด คือ โลกเสมือน ที่ซ้อนทับกับโลกความเป็นจริง ด้วยเทคโนโลยี AR-VR

_“เมื่อรวมกับ 5G ต่อไป ถ้าดูซีรีย์มังกรหยก คุณอาจเล่นเป็นก๊วยเจ๋งได้เอง เห็นได้ชัดว่าโลกนี้ดิสรัปต์กันไปมา”_

**เศรษฐกิจคนขี้เกียจ**

และเอเชียตะวันออกเฉียงใต้ คือ เขตเศรษฐกิจที่น่าตื่นเต้นสุด เพราะเศรษฐกิจดิจิทัลของภูมิภาคนี้จะโตขึ้นเป็น 3 แสนล้านเหรียญสหรัฐในปี 2025 เรียกว่าใกล้เคียงกับ GDP ประเทศไทย จากที่ปัจจุบันอยู่ราว 100 ล้านเหรียญ โดย 5 เซ็กเตอร์สำคัญ คือ อีคอมเมิร์ซ มีเดีย ride hailing ท่องเที่ยว และบริการทางการเงิน

**“แต่น่าเศร้า คืออินโดนีเซีย และเวียดนาม โตทิ้งห่างประเทศอื่น รวมถึงไทยอย่างมาก”**

เซ็กเตอร์จะโตก้าวกระโดดมากที่สุด คือ  **“อีคอมเมิร์ซ”**  ที่ปัจจุบันมี acitive users 150 ล้านคน เพิ่มจาก 49 ล้านคนในปี 2015 โดยมี “แอปส่งอาหาร” เป็นแรงผลักสำคัญ เฉพาะในไทยตลาด food delivery อยู่ที่ 3 หมื่นล้านบาท โตขึ้นกว่า 30% ต่อปี เป็นผลพวงของ “เศรษฐกิจคนขี้เกียจ” (lazy economy) แล้วยังมีการจัดแคมเปญมหกรรมลดกระหน่ำ การส่งสินค้าแบบ next-day ล้วนทำให้อีคอมเมิร์ซในอาเซียนเติบโตกว่า 150 ล้านเหรียญสหรัฐในปี 2025 จากมูลค่า 38 ล้านเหรียญสหรัฐในปีนี้เท่ากับมีมูลค่าครึ่งหนึ่งของ GDP ประเทศไทยแล้ว

**Super App ผ่าทางตัน**

ด้าน ride hailing หรือแอปเรียกรถ ขณะนี้มีผู้ใช้เพิ่มจาก 8 ล้านคน เป็น 40 ล้านคน และคาดว่ามูลค่าตลาดในอาเซียนจะอยู่ที่ 40 พันล้านเหรียญสหรัฐ เพิ่มจาก 12.7 พันล้านเหรียญสหรัฐในปีนี้ เฉพาะส่วนของ online food de-livery คาดว่าจะมีมูลค่ากว่า 20 พันล้านเหรียญสหรัฐในปี 2025 เพิ่มจาก 5 พันล้านเหรียญสหรัฐในปัจจุบัน

“ในแง่กำไร food delivery หากดูผลประกอบการ uber eats จะเห็นว่า ทุกรายได้ 1 บาท คือ ขาดทุน 1 บาท นักวิเคราะห์มองว่าถึงทางตัน นั่นจึงได้เห็นการพัฒนาเป็น super app ขายทุกอย่าง ในเมื่อล็อกลูกค้าไว้ได้แล้ว มันต้องมีสักอย่างที่ทำเงินได้ อย่างแอป GoJek ในอินโดนีเซีย กดสั่งยา หมอนวด ช่างแต่งหน้า ให้มาบริการได้ถึงบ้าน”

ขณะที่ digital health ที่เป็นส่วนหนึ่งของซูเปอร์แอป กลายเป็น healthcare on demand กำลังเป็นที่ต้องการ โดยเฉพาะในจีนที่เติบโตอย่างมาก ด้วยจำนวนแพทย์ 49 คนต่อประชากร 1 ล้านคน

“จีนใช้ความขาดแคลนของเขาเป็นสินทรัพย์ อะไรที่ไม่มี แทนที่จะสร้างโรงพยาบาลที่ต้องใช้เวลา เขาก้าวกระโดดเป็น digital health หาหมอผ่านแอปพลิเคชั่น เหมือนอีคอมเมิร์ซ เหมือนโลจิสติกส์”

**สู่ยุค Harmonized Retail**

ด้านธุรกิจ “ค้าปลีก” กำลังอยู่ท่ามกลางพายุดิสรัปต์ เมื่อปี 2017 ห้างสรรพสินค้าในสหรัฐอเมริกาปิดตัวลงจำนวนมาก แต่ “amazon” ยังซื้อกิจการของห้างสรรพสินค้า Whole Foods ในราคาราว 4 แสนล้านบาท เพราะต้องการใช้ประโยชน์จาก Grocery Delivery ที่คาดว่าจะเติบโตได้ถึง 2 เท่า เพื่อให้ส่งของชำได้จากร้านของ amazon ได้ทันที

_“เซ็กเตอร์ใหญ่สุดของค้าปลีกยังคงเป็นออฟไลน์ ไม่ใช่ออนไลน์ นี่คือทางเปลี่ยนพฤติกรรมผู้บริโภคให้มาอยู่ในที่ที่เขาถนัดคือออนไลน์ และไม่หยุดแค่นั้น ยังผลิตลำโพงอัจฉริยะที่ผสานกับปัญญาประดิษฐ์เพื่อให้สั่งของได้เร็วขึ้น แล้วยังมีแอปพลิเคชั่นอัจฉริยะที่แนะนำสินค้าให้ด้วย ทั้งหมดเป็นแบรนด์ของ amazon เอง private label ทำกำไรได้เยอะกว่า ซึ่งอาลีบาบาก็ใช้โมเดลเดียวกัน เพื่อสร้าง new retail โดยย้ำว่า omichannel ตายไปแล้ว เรากำลังเข้าสู่ยุค harmonized retail ที่ทำให้ The customer is the channel.”_

โดยอาลีบาบาสร้างอีโคซิสเต็มของตัวเอง มีทั้งอีคอมเมิร์ซ เพย์เมนต์ โลจิสติกส์ มีเดีย เกม โมบายแอป คลาวด์ แล้วยังทำแพลตฟอร์มกับฮาร์ดแวร์ด้วย และยังสร้างอีกอีโคซิสเต็มทางด้านการเงิน ใช้ประโยชน์จากดาต้ามหาศาล ทั้ง credit score, การปล่อยสินเชื่อ การบริหารความมั่งคั่ง อินเทอร์เน็ตแบงก์ เพย์เมนต์ InsureTech

**“นี่คือโดมิโนของดิสรัปชั่น ค้าปลีก อีคอมเมิร์ซ ไฟแนนเชียลเซอร์วิส แบงกิ้ง ถัดไปคือ ประกันภัย”**

**หมดยุคอีมาร์เก็ตเพลซ**

อีกสิ่งที่จะเกิดขึ้นกับอีคอมเมิร์ซ คือการที่ผู้ผลิตสินค้าขายสินค้าไปถึงมือผู้บริโภคโดยตรง D2C : direct to consumer และการทำธุรกิจแบบ vertical e-Commerce

**“ตอนนี้เราเลยยุคของอีมาร์เก็ตเพลซแล้ว เพราะเป็นธุรกิจที่ไม่ทำเงิน จะต้องเป็น vertical e-Commerce และ D2C”**

โดย D2C คือการผลิตสินค้าของตัวเองแล้วส่งตรงไปถึงมือลูกค้า อย่างรองเท้าขนแกะ Allbirds ที่ตอนนี้มีมูลค่าบริษัท 1.4 พันล้านเหรียญสหรัฐ ก็เพิ่งมีหน้าร้าน ในไทยก็มีสตาร์ตอัพ Polmelo สินค้าแฟชั่นที่เน้นขายออนไลน์ และเพิ่งมีหน้าร้านเมื่อเร็ว ๆ นี้เอง และเพิ่งระดมทุนได้ 52 ล้านเหรียญสหรัฐ หรือพันกว่าล้านบาท

“ทำไมบริษัทใหญ่ถึงทำ D2C ไม่ได้ ก็เพราะเมื่อฝ่ายผลิตถูกกดดัน สิ่งที่ทำคือพยายามเพิ่มนวัตกรรมที่ไม่จำเป็น หวังว่าจะเพิ่มทางเลือกให้ผู้บริโภค แต่ยิ่งทำ ยิ่งทำให้ผู้บริโภคเจเนอเรชั่นใหม่สับสน แต่สิ่งที่ผู้ผลิตแบบ D2C ทำคือ การมีสินค้าให้เลือกไม่กี่อย่าง แต่ทำทุกอย่างให้เป็นสินค้าที่ดีเลิศ ซึ่งเกิดขึ้นจากการใช้ rapid startup scaling method และไม่ใช่แค่คำสวยหรู แต่ทุก ๆ วันจะมีข้อมูล มีตัวชี้วัดแบบเรียลไทม์มาให้วิเคราะห์ ไม่ว่าจะเป็นแต่ละรายได้ ยอดขายของสินค้าแต่ละตัว รู้กำไรต่อชิ้น รู้ไปถึงว่า มีลูกค้าใหม่เท่าไร ฯลฯ จะขายของออนไลน์ เรามีตัวเลขพวกนี้เข้ามาทุกวันให้ปรับแผนให้เติบโตได้หรือเปล่า นี่คือ cycle of build > measure > learn ที่ต้องทำทุกวัน”

**Next Revolution**

ขณะที่ธุรกิจที่เกี่ยวกับอาหาร การเกษตรและชีวภาพ **“food agri bio”** จะเป็น next Revolution โดยวงการอาหารจะถูกดิสรัปต์ตั้งแต่ฟาร์มไปจนครบทั้งห่วงโซ่อุปทาน

“ทั้ง food agri bio คือ the next digital อย่างแท้จริง เฉพาะไบโอเทคก็ใหญ่กว่า อินเทอร์เน็ตอีโคโนมีถึง 4 เท่า ประเมินกันว่าถ้ารวมทั้ง 3 กลุ่ม จะมีมูลค่ากว่า 10 ล้านล้านเหรียญสหรัฐ อาทิ การใช้ปัญญาประดิษฐ์ใช้ big data มาวิเคราะห์และคาดการณ์ผลผลิต หรือการสร้างโปรตีนที่ทำจากพืช เพราะธุรกิจอาหารจากสัตว์ทั่วโลกมีมูลค่าถึง 1.7 ล้านล้านเหรียญสหรัฐ อาทิ impossible burger ที่ใช้พืชทำเป็นเนื้อสัตว์ ที่ตอบโจทย์ผู้บริโภคยุคใหม่ที่ใส่ใจธรรมชาติ อย่าง Beyond Meat เพิ่งเข้าจดทะเบียนในตลาดหลักทรัพย์ ราคาหุ้นเพิ่มขึ้นถึง 734% หรือ Synthetic Food สแกนโมเลกุลจากสารธรรมชาติแล้วมาสร้างทำซ้ำใน 1 วัน เพื่อผลิตไวน์ กาแฟ วิสกี้ โดยกลิ่นและรสชาติเหมือนเดิม”

**“AI+Quantum” มาแน่**

สุดท้ายคือ construction ซึ่ง **“ดูไบ”**  ประกาศตั้งเป้าเป็น  **“ศูนย์กลางแห่ง 3D printer”**  โดยได้เริ่มใช้ในการสร้างตึกขึ้นมาแล้ว ด้วยการใช้เวลา 17 วันในการผลิตและประกอบร่างภายใน 48 ชั่วโมง โดยตั้งเป้าว่าภายในปี 2025 1 ใน 4 ของตึกในดูไบ จะถูกสร้างด้วย 3D printer

อีกสิ่งที่จะมาแน่ ๆ คือ AI+quantum computing กูเกิลได้ประกาศความก้าวหน้าของคอมพิวเตอร์ที่เร็วกว่าซูเปอร์คอมพิวเตอร์แล้ว ด้วยการใช้ quantum computer+AI+ดาต้ามหาศาล+5G+augmented reality ไมโครซอฟท์ก็ประกาศทำ quantum computer บนคลาวด์เพื่อให้ทุกคนใช้ได้ผ่านไมโครซอฟท์อาชัวร์ และจีนกำลังตามมาติด ๆ ตอนนี้โลกกำลังแข่งกันในด้าน AI

**ปลุกทีมไทย “ลุกเพื่อชนะ”**

“ผมถึงบอกว่า We Are Entering The End Game ในปี 2020-2025 วันนี้เราจะทำธุรกิจกันแบบเดิม ๆ ไม่ได้แล้ว อีก 5 ปีข้างหน้า ทำธุรกิจจะยากขึ้น เหนื่อยขึ้น ด้านบนเราก็ถูกกด ด้านข้างก็ถูกบีบ ด้านล่างประเทศอื่น ๆ ก็กำลังจะขึ้นมา

วันนี้ผมกลับมาจากซิลิคอนวัลเลย์ มาอยู่ประเทศไทย เพราะผมคิดว่าประเทศไทยยังมีโอกาส ยังมีข้อได้เปรียบอีกเยอะ แต่เราไม่สามารถยืนอยู่บนสินทรัพย์ที่มีอยู่เดิมได้อีก เราแข่งด้วยเกมเดิมไม่ได้อีกแล้ว ต้องลุกขึ้นมา เพราะถ้าเราไม่สู้ ไม่ผนึกกำลัง ไม่ออกจากประเทศไทยไปทำธุรกิจที่อื่น ไม่ไปขายของเขากลับ ไม่สู้คือสิ้นชาติ

**ผมอยากชวนคนไทยทุกคน เรายังทำได้ เรายังมีโอกาส เรามีข้อได้เปรียบอีกเยอะ แต่วันนี้ไฟไหม้บ้านแล้ว ทุกคนต้องลุกขึ้นมา ผมเชื่อว่าปี 2025 ทีมไทยจะไม่ใช่แค่รอด แต่เราจะชนะ”**
<!--stackedit_data:
eyJoaXN0b3J5IjpbMTkwNzA1ODMzMl19
-->