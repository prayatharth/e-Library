
ปาฐกถาฉบับเต็ม ‘ประเทศไทยในความคิด ความคิดในประเทศไทย’ โดย เสกสรรค์ ประเสริฐกุล
===

![](https://waymagazine.org/wp-content/uploads/2018/03/poster-forweb.jpg)

ท่านผู้มีเกียรติทั้งหลาย

วันนี้เป็นวันคล้ายวันเกิดของศาสตราจารย์ป๋วยอึ๊งภากรณ์ซึ่งเป็นบรรพชนท่านหนึ่งในทางความคิดและจิตวิญญาณของมหาวิทยาลัยธรรมศาสตร์ดังนั้นจึงต้องถือเป็นวันสำคัญของพวกเรา

ก่อนอื่นผมคงต้องขอขอบคุณคณะเศรษฐศาสตร์ที่กรุณาให้เกียรติเชิญผมมาพูดในวาระพิเศษนี้ในฐานะที่เคยเป็นทั้งนักศึกษาและอาจารย์ธรรมศาสตร์ผมเองก็เคารพนับถืออาจารย์ป๋วยดังนั้นจึงเป็นเรื่องชวนปีติที่จะได้คารวะท่านด้วยความคิดเรื่องบ้านเมืองสักสองสามประเด็น

สิ่งที่จะพูดในวันนี้มาจากมุมมองง่ายๆ ที่ผมไม่ค่อยได้ใช้วิเคราะห์สภาพสังคมหรือใช้พิจารณาสถานการณ์บ้านเมืองเท่าใด แต่จะใช้ค่อนข้างมากในชีวิตส่วนตัว

![](https://waymagazine.org/wp-content/uploads/2018/03/q1-1000x1000.jpg)

มุมมองที่ว่านี้คือ โลกที่เราเห็นคือโลกที่เราคิด และเรามักจะมองไม่เห็นสิ่งที่ไม่ได้คิดเอาไว้แล้วล่วงหน้า พูดให้ละเอียดขึ้นคือ คนเราจะเห็นโลกเป็นแบบไหน มักขึ้นอยู่กับความรู้สึกนึกคิดที่เขามีอยู่ สัมผัสของเขามักจะเก็บข้อมูลเฉพาะส่วนที่ความคิดของเขารู้จักเท่านั้น อะไรที่ไม่รู้จักอยู่ก่อนก็ตัดทิ้งไปหรือมองไม่เห็นเสียดื้อๆ เข้าทำนองพ่อครัวไม่สนใจเรื่องสีสันของไก่เท่ากับเนื้อของมัน หรือในทางกลับกันศิลปินก็อาจจะเห็นแต่ความงามของไก่จนลืมนึกถึงด้านที่เป็นอาหาร

ดังนั้น ประเด็นแรกที่สำคัญก็คือ มนุษย์เราโดยทั่วไปมักจะเห็นโลกได้จำกัด และเห็นโลกแตกต่างกันไป ขึ้นอยู่กับฐานความคิดที่มีอยู่ในตัวเขา

อย่างไรก็ตาม ไม่ว่าคนเราจะมองเห็นโลกต่างกันแค่ไหน ส่วนใหญ่ก็มีแนวโน้มจะเชื่อว่าโลกที่ตัวเองเห็นเป็นโลกแห่งความจริง จากนั้นก็ผลิตความเห็นออกมายืนยันสายตาของตน รวมทั้งพร้อมจะโต้แย้ง กระทั่งทะเลาะกับคนอื่นเพราะความเห็นไม่ตรงกัน

อันที่จริงคำว่า view ในภาษาอังกฤษกับคำว่า ความเห็น ในภาษาไทยนั้นมีความหมายตรงกันอย่างน่าประหลาด และเรื่องนี้ถ้าเราคิดต่อสักนิดก็คงไม่ต้องทะเลาะกับใคร เพราะมนุษย์แต่ละคนไม่มีวันที่จะเห็นภาพหรือวิวอะไรได้ครบถ้วน เนื่องจากจุดที่ยืนอยู่และความจำกัดของสายตา มีแต่ต้องใช้หลายมุมมอง หรือไม่ก็ถามคนที่มองจากมุมอื่น จึงจะได้ภาพที่สมบูรณ์ขึ้น

แต่ก็อีกนั่นแหละ ในความเป็นจริงของสังคมไทย เราไม่ได้มีพฤติกรรมที่ rational ขนาดนั้น ตลอด 10 กว่าปีมานี้บ้านเมืองของเราตกอยู่ในความขัดแย้งในระดับที่ไม่มีใครฟังใคร และความขัดแย้งทางความคิดก็นับเป็นสาเหตุสำคัญอย่างหนึ่งที่ทำให้เราปรองดองกันได้ยาก

แน่ละ ในสภาพปกติ มนุษย์เราก็มองโลกแตกต่างกันในแทบทุกเรื่องอยู่แล้ว แต่นั่นไม่ได้หมายความว่าจะต้องนำไปสู่การทะเลาะเบาะแว้ง เว้นไว้แต่ว่าจะมีการใช้อำนาจทางกายภาพมาสำทับขับเคลื่อนความคิดเห็นของตน และนี่คือสิ่งที่เกิดขึ้นในระดับสังคม… คือสิ่งที่เกิดขึ้นในประเทศไทย

![](https://waymagazine.org/wp-content/uploads/2018/03/q2-1000x1000.jpg)

เฉพาะหน้าเราอาจจะแบ่งชุดความคิดที่ขัดแย้งกันได้เป็นสองกลุ่มใหญ่ๆ คือ แนวคิดของฝ่ายอนุรักษนิยมกลุ่มหนึ่ง กับแนวคิดของฝ่ายก้าวหน้าอีกกลุ่มหนึ่ง อันที่จริงการแบ่งกลุ่มความคิดเช่นนี้นับว่ากว้างมาก เพราะในแต่ละกลุ่มใหญ่ยังมีกิ่งก้านสาขามากมาย นอกจากนี้ยังมีระดับเข้มข้นหรือเจือจางแตกต่างกัน

ยกตัวอย่างเช่นฝ่าย Conservative นั้นอาจจะรวมตั้งแต่พวกที่มีความคิดชาตินิยม รัฐนิยม และจารีตนิยมอย่างเป็นระบบ มาจนถึงพวกต่อต้านคอร์รัปชัน ถือศีลกินผัก เป็นอาสาสมัครในวันหยุด อะไรทำนองนี้ ส่วนฝ่าย Progressive ก็เช่นกัน มีตั้งแต่นักประชาธิปไตย นักเสรีนิยม นักเคลื่อนไหวด้านสิทธิมนุษยชน กลุ่ม Feminist กลุ่มเรียกร้องสิทธิ LGBT มาจนถึงกลุ่มย่อยที่นิยมอนาธิปไตย

พ้นจากนี้แล้วยังมีผู้คนอีกจำนวนมากที่มีความคิดผสมผสานกันระหว่างอนุรักษนิยมกับก้าวหน้า ซึ่งก็เป็นเรื่องธรรมดา หรือเป็นธรรมชาติของคนทั่วไปที่มักมีทัศนะต่อเรื่องต่างๆ เป็นรายประเด็น

ทว่าพูดหยาบๆ ก็คือ ประเทศไทยเรามีทั้งฝ่ายที่อยากรักษาสถานภาพเดิม (status quo) ซึ่งเห็นว่าโลกใหม่คือสังคมที่ปนเปื้อน ดังนั้นจึงควรกลับไปสู่โลกเก่าที่ถูกต้องดีงามกว่า กับฝ่ายที่ต้องการเปลี่ยนแปลงโลกเพราะเห็นว่าความถูกต้องดีงามรออยู่ในอนาคต ในครรภ์แห่งปัจจุบันสมัย มีสังคมในฝันรอวันถือกำเนิด

ในความเห็นของผม ลำพังความแตกต่างกันทางความคิดเช่นนี้ไม่น่าจะก่อให้เกิดปัญหาใหญ่หลวงอันใด ดังเราจะเห็นได้จากตัวอย่างในประเทศที่เจริญแล้ว ประเทศเหล่านั้นก็มีทั้งฝ่ายอนุรักษนิยมและฝ่ายก้าวหน้า มีฝ่ายขวามีฝ่ายซ้าย แต่โดยพื้นฐานแล้วก็สามารถอยู่ร่วมสังคมเดียวกันได้ ภายใต้กรอบกติกาเดียวกัน

สังคมมนุษย์นั้นอยู่ในภาวะเลื่อนไหลแปรเปลี่ยนตลอดเวลา โดยเฉพาะในยุคโลกาภิวัตน์ ความเร็วในการแปรเปลี่ยนยิ่งเพิ่มขึ้นเป็นทวีคูณ ดังนั้นถ้าจะมีคนบางกลุ่มแลไปข้างหลังอย่างเสียดายบ้าง หรือมีคนอีกกลุ่มหนึ่งแลไปข้างหน้าอย่างวาดหวังบ้าง มันก็น่าจะเป็นเรื่องธรรมดา

แล้วทำไมในกรณีของประเทศไทย ความแตกต่างทางความคิดจึงนำไปสู่ความขัดแย้งขั้นแตกหักรุนแรง จนถึงกับต้องเปลี่ยนระบอบการปกครองสลับไปมา?

อันนี้เป็นหัวข้อที่น่าสนใจโดยตัวของมันเอง แต่เฉพาะหน้าไม่ใช่ประเด็นหลักที่ผมจะพูดถึง ผมเพียงขออนุญาตตั้งข้อสังเกตว่าเรื่องการเมืองในบ้านเราไม่ใช่เรื่องความคิดเพียงอย่างเดียว หากเป็นความคิดที่ผูกโยงกับกลุ่มผลประโยชน์ ความสัมพันธ์ทางอำนาจ และประเด็นเชิงโครงสร้างอื่นๆ อีกหลายประการ

![](https://waymagazine.org/wp-content/uploads/2018/03/q3-1000x1000.jpg)

แต่ถึงอย่างไรความคิดก็เป็นหัวข้อสำคัญอย่างหนึ่ง ผมได้กล่าวไว้แล้วตั้งแต่แรกว่าโลกที่เราเห็นคือโลกที่เราคิด ถึงตรงนี้ก็คงต้องเติมว่าผู้คนไม่เพียงเห็นโลกจากมุมมองในความคิดเท่านั้น หากยังอยากดัดแปลงโลก หรือเก็บรักษาโลกให้เป็นไปตามความคิดของตนด้วย

หรือพูดให้สั้นขึ้นคือความคิดเป็นจุดเริ่มต้นของการกระทำ เรื่องนี้ทั้งทางโลกและทางธรรมไม่มีอะไรขัดแย้งกัน พระพุทธเจ้าท่านได้สอนไว้แล้วว่ามนุษย์เรามีใจเป็นประธาน  [[1]](https://waymagazine.org/farmer_revolution/#footnote "Jump to Footnotes at end of page")  ใจในที่นี้หมายถึง Mind ในภาษาอังกฤษ ซึ่งรวมความรู้สึกนึกคิดไว้ด้วยกัน

สำหรับเรื่อง สังคมไทยในความคิดและความคิดในสังคมไทย ผมมีข้อสังเกตอย่างหนึ่งคือในประเทศไทยนั้น มีทฤษฎีทางสังคมการเมืองที่คิดขึ้นใหม่น้อยมาก ส่วนใหญ่เป็นการผลิตซ้ำและส่งทอดมาจากสองแหล่ง คือมาจากยุคสมัยที่ผ่านพ้นไปแล้วชุดหนึ่งกับมาจากโลกภายนอกอีกชุดหนึ่ง ซึ่งทั้งสองอย่างนี้ล้วนมีสัดส่วนที่ไม่ได้กลมกลืนกับสภาพที่เป็นอยู่

ดังนั้นความขัดแย้งทางความคิดที่เราเห็นในประเทศไทย จึงมีลักษณะคล้ายความขัดแย้งทางศาสนา ซึ่งออกไปในทางศรัทธาความเชื่อ

สังคมไทยกลายเป็นพื้นที่ช่วงชิง (Contested Area) ระหว่างความคิดสองกระแส โดยฝ่ายอนุรักษนิยมมีปัญหาเรื่องกาละ ส่วนฝ่ายก้าวหน้ามีปัญหาเรื่องเทศะ และทั้งสองฝ่ายต่างพยายามที่จะปรับเปลี่ยนโลกของผู้อื่นให้ตรงกับความคิดของฝ่ายตน

กล่าวอีกแบบหนึ่งก็คือ ทั้งฝ่ายอนุรักษนิยมและฝ่ายก้าวหน้าต่างก็ต้องเหนื่อยกับการปลูกฝังความคิดของตนในสังคมไทยปัจจุบัน ฝ่ายหนึ่งต้องการนำความคิด ความเชื่อ และคุณค่าจากสมัยเก่ากลับมาอยู่ในกาลเวลาที่เปลี่ยนไป ขณะที่อีกฝ่ายหนึ่งก็พบว่าการนำแนวคิดจากโลกภายนอกมาไว้ในพื้นที่อันไม่ใช่เนื้อดินถิ่นกำเนิดนั้น ไม่ใช่เรื่องง่าย

การที่ทั้งสองฝ่ายแข่งกันบรรจุชุดความคิดฝ่ายตนลงไปใน space and time ของประเทศไทยปัจจุบัน นับเป็นเรื่องที่กดดันผู้คนในสังคมอยู่ไม่น้อย ทั้งนี้เนื่องจากปัจจุบันสมัยของไทยก็มีทั้งภูมิลักษณ์และดินฟ้าอากาศของตัวเอง ซึ่งมิใช่กาลเทศะที่จะเกี่ยวร้อยความคิดทั้งสองชุดได้โดยอัตโนมัติ หรืออย่างน้อยไม่ใช่ทุกเรื่องทุกประเด็นพร้อมๆ กัน

ความตึงเครียดดังกล่าวเห็นได้ชัดในระบบการศึกษา ซึ่งครูคนหนึ่งจะต้องสอนให้นักเรียนทั้งเชื่อฟังผู้ใหญ่ เป็นพลเมืองดีในนิยามของรัฐ ไปพร้อมๆ กับเป็นนักประชาธิปไตยและมีความคิดริเริ่มสร้างสรรค์

ความอึดอัดทำนองนี้ปรากฏอยู่ในทุกวงการ ดังนั้นเราจึงมักเห็นสภาพที่ทั้งความคิดอนุรักษ์และความคิดก้าวหน้าถูกแรงเหวี่ยงของปัจจุบันสมัยปัดออกไปอย่างน้อยก็ชั่วคราว หรือเป็นระยะๆ ทั้งในวงแคบวงกว้าง สุดแท้แต่ว่าในห้วงยามไหน ใครทำตัวน่าเบื่อมากกว่า

แน่นอน ในการแข่งขันช่วงชิง space and time ระหว่างความคิดหลักสองชุด ฝ่าย Conservative ค่อนข้างจะได้เปรียบ เพราะมีโครงสร้างอำนาจรัฐคอยค้ำจุน

ในด้านหนึ่ง รัฐไทย โดยผ่านระบบการศึกษา และเครื่องมือบังคับควบคุม สามารถผลิตซ้ำชุดความคิดอนุรักษ์ในรูปของอุดมการณ์แห่งรัฐ และสิ่งที่เรียกว่าอัตลักษณ์ของชาติได้อย่างสม่ำเสมอ ขณะที่ในอีกด้านหนึ่ง ชนชั้นที่ใกล้ชิดอำนาจรัฐตลอดจนประชากรที่ชอบเป็นหนึ่งเดียวกับรัฐ ต่างก็คอยขานรับและขยายต่อในรูปแบบที่ไม่เป็นทางการ

![](https://waymagazine.org/wp-content/uploads/2018/03/q4-1000x1000.jpg)

ด้วยเหตุดังนี้ ทั้งสองภาคส่วนจึงกลายเป็น reference ให้กันและกัน รัฐอ้างสังคมในการสร้างความชอบธรรมของอำนาจ สังคมส่วนที่ผมเอ่ยถึงก็อิงกรอบอุดมการณ์ของรัฐในการรักษาผลประโยชน์และปรุงแต่งสถานภาพ กระทั่งใช้มันมาเสริมขยายอัตตาของตน

จินตนาการที่มีพลังที่สุดอย่างหนึ่งของฝ่ายอนุรักษนิยมในสังคมไทยคือแนวคิดเรื่อง ‘ความเป็นคนดี’ ซึ่งผูกโยงกับเรื่องศีลธรรม บุญบาป อย่างแยกไม่ออก ทว่าในขณะเดียวกันก็ตัดขาดจากประเด็นชนชั้นและกลุ่มผลประโยชน์ ตลอดจนโครงสร้างเศรษฐกิจสังคมโดยส่วนใหญ่

พูดง่ายๆ คือตามคติของฝ่ายนี้ดีชั่วไม่จำเป็นต้องมีมีบริบทห้อมล้อม ความเป็นคนดีเป็นเรื่องของปัจเจกบุคคลกับพลังทางศีลธรรมของเขาหรือเธอ คนไทยควรต้องเป็นคนดี สังคมไทยต้องเป็นสังคมของคนดี และที่สำคัญที่สุดคือผู้ปกครองประเทศไทยจะต้องเป็นคนดี

ถามว่าทำไมความคิดดังกล่าวจึงมีพลังอยู่ในสังคมไทยปัจจุบัน ทั้งๆ ที่องค์ความรู้ต่างๆ ได้เติบใหญ่ขยายตัวไปมากแล้ว ไม่ว่าจะเป็นวิทยาศาสตร์ สังคมศาสตร์ หรือมนุษยศาสตร์ คำอธิบายพฤติกรรมมนุษย์ที่เกี่ยวโยงกับเหตุปัจจัยต่างๆ ได้รับการค้นคว้าออกมามากมาย ทำไมไม่ดึงมาใช้พิจารณาสังคมบ้าง

คำตอบง่ายๆ เบื้องต้นคือ ความดีเป็น concept ที่อยู่เหนือยุคสมัย นอกจากนี้ยังเป็นจินตภาพเชิงบวกที่กินความกว้างและคลุมเครือมาก จนกระทั่งแทบทุกคนสามารถพยักหน้าเห็นด้วย

แต่ขณะเดียวกันความดีก็เป็นแนวคิดแบบทวิภาวะ (หรือที่ภาษาอังกฤษเรียกว่า dualism) ที่ไหนมีความดีที่นั่นย่อมมีความไม่ดี ซึ่งทำให้ผู้คนสามารถสมาทานความดีมาเสริมอัตตาได้โดยง่าย แค่คิดว่าตัวเองเป็นคนดีก็รู้สึกมีฐานะเหนือกว่าคนไม่ดีแล้ว

ด้วยเหตุดังนี้ ถ้าไม่ตั้งสติให้มั่น ผู้คนย่อมสามารถพลัดหลงอยู่ในวังวนของความดีได้

อันที่จริงแนวคิดเรื่องความดีในประเทศไทยไม่ได้เหลือที่ว่างให้ใครตีความเองได้มากนัก หากเต็มไปด้วยบทบัญญัติรูปธรรมให้ยึดถือ และเกี่ยวข้องกับความสัมพันธ์ทางอำนาจในสังคมไทยอย่างลึกซึ้ง มิหนำซ้ำยังมีบทลงโทษคนที่อยู่นอกกรอบความดีดังกล่าวทั้งโดยตรงและโดยอ้อม

ยกตัวอย่างเช่น ทุกวันนี้การดื่มสุราสูบบุหรี่ไม่ว่ามากหรือน้อย หรืออยู่ในบริบทใดมักจะถูกตีตราว่าเป็นพฤติกรรมที่เสื่อมทราม น่ารังเกียจ สมควรถูกต่อต้านและประณาม แม้แต่ภาษีที่จัดเก็บจากบุหรี่และเครื่องดื่มแอลกอฮอล์ก็ถูกเรียกว่าภาษีบาป ซึ่งเท่ากับยกระดับข้อกล่าวหาขึ้นสู่หลักศาสนาเลยทีเดียว ในทางกลับกันการไม่สูบยาไม่กินเหล้ากลายเป็นส่วนหนึ่งของความเป็นคนดีแบบไทยๆ

อย่างไรก็ตาม เรื่องนี้ผมเห็นว่ามีการแต่งเติมเสริมขยายจนเกินจริงไปไกล

ขอเรียนตรงๆ ด้วยความเคารพและเกรงใจทุกท่าน ผมเห็นว่าถ้าลำพังเรารณรงค์คัดค้านเหล้าบุหรี่ในฐานะปัญหาสุขภาพ หรือในบางกรณีก็คัดค้านพฤติกรรมที่เป็นอันตรายต่อสังคมอย่างเมาแล้วขับ เมาแล้วอาละวาด ก็คงไม่มีเรื่องให้เถียงกันเท่าใด เพราะการบริโภคสิ่งเหล่านี้มากเกินไปเป็นผลเสียต่อสุขภาพและอาจส่งผลกระทบต่อผู้อื่นได้จริงๆ

ประเด็นมันอยู่ที่การต่อต้านประณามกันจนล้นเกิน อยู่ที่การสมมุติตนเป็นคนดีของฝ่ายต่อต้านและการลดคุณค่าความเป็นมนุษย์ของฝ่ายที่ถูกกล่าวหาว่าเป็นคนไม่ดี การ demonize ผู้บริโภคบุหรี่และสุราเป็นสิ่งเดียวกับการ dehumanize พวกเขา อันนี้ต่างหากที่น่าจะเป็นบาปแท้จริง

ในทัศนะของฝ่ายต่อต้าน คนสูบยากินเหล้าเป็นแค่ ‘คนไม่รักดี’ โดยไม่ต้องมีหมายเหตุอะไรทั้งสิ้น ความคิดเช่นนี้ ใช่หรือไม่ว่าเป็นการลดทอนย่อส่วนชีวิตของพวกเขาให้เหลือแค่มิติเดียวคือร่างกาย โดยไม่มีการพิจารณามิติทางสังคม วัฒนธรรม และคุณค่าอื่นๆ ของชีวิตแม้แต่น้อย

ไม่มีใครปฏิเสธหรอกว่าสุขภาพเป็นเรื่องสำคัญ และทุกคนก็อยากมีสุขภาพดีกันทั้งนั้น แต่ชีวิตคนเรามันมีเนื้อหาสาระมากกว่าการดูแลร่างกายหลายอย่าง ด้วยเหตุดังนี้ จะมากจะน้อย ผู้คนก็ต้องทำเรื่องเสียสุขภาพบ้าง

จำนวนผู้สูบบุหรี่ในประเทศไทยมีประมาณ 11 ล้านคน ส่วนผู้บริโภคเครื่องดื่มแอลกอฮอล์มีประมาณ 18 ล้านคน ซึ่งอาจเป็นจำนวนที่ทาบซ้อนกับผู้สูบบุหรี่อยู่จำนวนหนึ่ง แต่รวมๆ แล้วก็ถือว่ามีประชาชนเกือบ 20 ล้านคนที่ถูกกล่าวหาว่าเป็น ‘คนไม่ดี’

ถามว่าแล้วทำไมประชากรไทยจำนวนมหาศาลขนาดนี้จึงถูกย่อนิยามให้เป็นแค่ผู้ติดหลงในอบายมุขหรือเป็นคนบาป ในเมื่อคนเหล่านั้นอาจจะมีตั้งแต่นักธุรกิจ ข้าราชการ วิศวกร สถาปนิก ทนายความ ศิลปินสาขาต่างๆ ครูบาอาจารย์ นักวิชาการ พ่อค้าแม่ขาย มาจนถึงกรรมกรและชาวนา กระทั่งบุคลากรทางการแพทย์จำนวนหนึ่ง ซึ่งทำประโยชน์ให้กับสังคมไม่แพ้ใคร

จากมุมมองของผม คำตอบอยู่ที่การสร้างฐานความคิดไปสู่การมีอำนาจเหนือชีวิตผู้อื่น ซึ่งท่านทั้งหลายอาจจะรู้ตัวหรือไม่รู้ตัวก็ได้ จะว่าไปเรื่องของการทำดีนี่พาไปเมาศรัทธากันได้ไม่ยาก

แต่ไหนแต่ไรมา การลดคุณค่าความเป็นมนุษย์ของผู้อื่น มักจะนำไปสู่การสถาปนาอำนาจเหนือคนเหล่านั้นเสมอ มันเป็นกลไกการควบคุมที่ใช้มาตั้งแต่ยุคทาสแล้ว

ในเรื่องนี้ก็เช่นเดียวกัน ในที่สุดมันก็นำไปสู่การรวบอำนาจของฝ่ายที่ถือตนเป็นคนดี ซึ่งสามารถเข้าไป connect กับฝ่ายอนุรักษนิยมที่คุมกลไกรัฐ จากนั้นทั้งภาครัฐและสิ่งที่เรียกว่าภาคประชาสังคมก็ผลักดันกฎเกณฑ์จำนวนมากมาควบคุมพื้นที่การใช้ชีวิตของคนกินเหล้าสูบบุหรี่ โดยไม่เคยอนุญาตให้พวกเขามีส่วนร่วมในการพิจารณาความเหมาะควรแม้แต่น้อย กฎระเบียบเหล่านี้ถูกผูกพ่วงมาด้วยบทลงโทษที่รุนแรงถึงขั้นถูกปรับแพงๆ และต้องติดคุกติดตารางราวกับว่าการกินเหล้าสูบบุหรี่เป็นอาชญากรรมร้ายแรง

นอกจากนี้แล้ว ในนามของความหวังดี และเพื่อคุมความประพฤติของคนไม่รักสุขภาพ ฝ่ายรัฐยังสามารถเก็บภาษีเหล้าบุหรี่ได้ตามอำเภอใจ สามารถขึ้นอัตราภาษีครั้งแล้วครั้งเล่า จนทำให้สินค้าประเภทนี้มีราคาแพงเกินต้นทุนการผลิตไปไกล รัฐไทยมีรายได้จากภาษีเหล้าบุหรี่ ปีละกว่า 2 แสนล้านบาท ยังไม่ต้องเอ่ยถึงกำไรจากการค้าที่โรงงานยาสูบนำส่ง ซึ่งเคยขึ้นสูงถึง 7 พันล้านบาท (ในปี 2559)

เรื่องจึงกลายเป็นว่า นอกจากผู้บริโภคบุหรี่และเครื่องดื่มแอลกอฮอล์ จะถูกประณามหยามเหยียดแล้ว ยังถูกล้วงกระเป๋าอย่างไม่เกรงใจ ไม่มีใครมองพวกเขาในมิติที่เป็นผู้เสียภาษีรายใหญ่ และมีส่วนกระตุ้นให้เศรษฐกิจเติบโต

ใช่หรือไม่ว่ามันต้องมีอะไรสวนทางกับความยุติธรรมสักจุดหนึ่ง?

![](https://waymagazine.org/wp-content/uploads/2018/03/q5-1000x1000.jpg)

พูดก็พูดเถอะ การที่มีผู้เชี่ยวชาญมาให้ความรู้เรื่องพิษภัยของเหล้าบุหรี่นั้น ผมยังคิดว่าเป็นเรื่องดี แต่ความดีมันจบลงตรงจุดที่เริ่มบีบบังคับให้คนอื่นเป็นคนดีด้วย ทำไมเราไม่ปล่อยให้ผู้คนพลเมืองมีเสรีภาพในการเลือกวิถีชีวิตของตัวเอง โดยให้ข้อมูลพวกเขาเพื่อประกอบการตัดสินใจ ทำไมไม่ยอมให้พวกเขาดูแลสุขภาพไปตามเงื่อนไขและความสมัครใจของแต่ละคน

แต่ก็อีกนั่นแหละ วิธีคิดแบบสุดขั้วนั้นมักจะปิดทางเลือกที่สามเสมอ ถ้าไม่เห็นด้วยกันทั้งหมดก็ไม่ใช่ฝ่ายเดียวกัน ไม่มีการอนุญาตให้เห็นด้วยแค่บางส่วน พูดอีกแบบคือสภาพจิตแบบนี้มักผลักผู้อื่นให้อยู่ในตรอกซอยคับแคบ เดินสวนกันไม่ได้ ถ้าไม่เดินตามกันไปก็ต้องปะทะอย่างเดียว

ในทัศนะของผม ซึ่งอาจจะผิดก็ได้ กรณีเหล้าบุหรี่นี้เป็นตัวอย่างที่ชัดเจนของการสร้างสมการทางอำนาจระหว่าง ‘คนดี’ กับ ‘คนไม่ดี’ ซึ่งนำไปสู่การใช้อำนาจตามอำเภอใจและการทำลายล้างสิทธิของฝ่ายที่ถูกกดเหยียดว่าเป็นคนไม่ดี จากประเด็นสุขภาพธรรมดาเหมือนประเด็นกินหวาน กินมัน กินเค็ม กรณีดังกล่าวถูกขยายความให้เป็นเรื่องศีลธรรม กระทั่งเป็นปัญหาบุญบาป สุดท้ายกลายเป็นเรื่องใช้อำนาจควบคุมสังคมโดยคนกลุ่มน้อยที่ถือตนว่าเป็นคนดีกว่าผู้อื่น

ที่ต้องเน้นคำว่าตามอำเภอใจก็เพราะว่า การตั้งแง่รังเกียจและกฎหมายต่างๆ ที่ออกมาคุมเรื่องเหล้าบุหรี่นั้นแผ่คลุมคนที่ไม่ได้ทำความผิดไว้เป็นจำนวนมากมายมหาศาล เช่น คนที่สูบบุหรี่โดยไม่รบกวนคนอื่น ขจัดก้นยาเป็นที่เป็นทาง หรือคนที่ดื่มสุราสังสรรค์กับเพื่อนๆ โดยไม่ได้เมาอาละวาด ไม่ได้ขับรถทั้งๆ ที่หมดสภาพ คนเหล่านี้เป็นคนส่วนใหญ่ในกลุ่มผู้บริโภคแอลกอฮอล์ แต่ก็กลายเป็นผู้ถูกละเมิดสิทธิไปโดยปริยาย ฝ่ายต่อต้านมักไม่เห็นความแตกต่างระหว่างการดื่มสุรามงคลในงานวิวาห์กับคนเมาที่ทุบตีลูกเมีย

ลักษณะตามอำเภอใจอีกแบบหนึ่งของความเป็นคนดีคนไม่ดีแบบนี้ คือความไม่คงเส้นคงวาของการตัดสินผิดถูก เช่น ขณะที่การกินเหล้าสูบบุหรี่ถูกระบุว่าเป็นบาปกระทั่งเรียกภาษีเหล้าบุหรี่ว่าภาษีบาป แต่การทำบาปทางศาสนาที่ชัดเจนกว่านั้นกลับไม่ถูกรณรงค์ต่อต้าน หรือถูกเก็บภาษีสูงด้วยเหตุผลเดียวกัน ที่ชัดเจนที่สุดคือการฆ่าสัตว์เพื่อการบริโภค ทำไมจึงไม่มีการรณรงค์ต่อต้านคนขายหมูขายไก่ หรือเรียกภาษีจากการฆ่าสัตว์ว่าภาษีบาปบ้าง ทั้งๆ ที่เรื่องนี้เป็นการผิดศีลขั้นร้ายแรงที่สุดในบรรดาข้อห้ามทั้งปวงของพุทธศาสนา

แน่นอน ที่ยกกรณีต้านเหล้าบุหรี่ขึ้นมาไม่ได้หมายความว่าผมสนับสนุนให้คนกินเหล้าสูบบุหรี่ หรืออยากจะเถียงกับใครในเนื้อหาที่เป็นวิทยาศาสตร์ แต่ที่ต้องพูดถึงมันเพราะผมเห็นว่ามีประเด็นเกี่ยวข้องกับสิทธิเสรีภาพของประชาชนเรือนแสนเรือนล้าน

![](https://waymagazine.org/wp-content/uploads/2018/03/q6-1000x1000.jpg)

จากตัวอย่างนี้ เราจะเห็นได้ว่าความเป็นคนดีในบริบทไทยมักมีนัยเรื่องความสัมพันธ์ทางอำนาจค่อนข้างมาก และเชื่อมโยงกับความคิดอำนาจนิยมอย่างแน่นหนา ‘คนดี’ กับ ‘คนรู้ดี’ มักจะแยกกันไม่ออก มันจึงเป็นฐานคิดที่สนับสนุนให้คนจำนวนน้อยมีอำนาจเหนือคนส่วนใหญ่ อีกทั้งเป็นอำนาจที่แทบจะไร้ขอบเขต

ผมคงไม่ต้องพูดก็ได้ว่า concept ความเป็นคนดีแบบนี้ถูกนำมาใช้อย่างเข้มข้นที่สุดในช่วงต่อต้านรัฐบาลที่มาจากการเลือกตั้งและสนับสนุนรัฐประหารเมื่อต้นปี 2557 ยามนั้นผู้นำการชุมนุมหลายท่านได้พูดถึงเรื่องนี้ บางท่านไปไกลถึงขั้นยืนยันว่าคนเราไม่เท่ากัน อำนาจทางการเมืองควรอยู่ในมือของคนดีเท่านั้นและคนไม่ดีไม่ควรมีสิทธิในเรื่องการเมืองปกครอง

จริงอยู่ ถ้าเราพิจารณาเงื่อนไขบริบทที่ความคิดนี้ถูกนำมาใช้ ก็เข้าใจได้ว่าทำไมความรังเกียจนักการเมืองที่กุมอำนาจจึงขึ้นสู่กระแสสูง อีกทั้งต้องยอมรับด้วยว่ามีนักการเมืองจำนวนหนึ่งที่คดโกงน่ารังเกียจ และเข้าข่ายเป็นคนไม่ดีทั้งในทางโลกและทางธรรม

แต่ประเด็นมีอยู่ว่าการดึงอำนาจกลับมาสู่มือ ‘คนดี’ ดูจะมีช่องโหว่ทั้งในทางทฤษฎีและในทางปฏิบัติอยู่ไม่น้อย

จะว่าไปความเป็นคนดีในทางธรรมนั้น จะต้องไม่ยึดติดในความดีของตน ไม่โฆษณาตัวเอง และไม่ยกตนข่มท่าน เพราะมันจะพาย้อนกลับไปสู่การขยายอัตตาตัวตน ซึ่งอยู่ตรงข้ามกับจุดหมายในการทำดี เพื่อการหลุดพ้นทางจิตวิญญาณ

แต่ผมเข้าใจว่าความเป็นคนดีที่พูดถึงกันบนเวทีขับไล่รัฐบาลพลเรือนไม่ได้เป็นเรื่องเช่นนี้ หากเป็นการเอาความเป็นคนดีมาใช้สร้างอัตตารวมหมู่ เป็น Collective Ego ซึ่งก่อเกิดเป็นอัตลักษณ์ของกลุ่มผู้ประท้วง ขณะเดียวกันก็กดเหยียดฝ่ายตรงข้ามให้มีฐานะต่ำกว่าในทางศีลธรรม อันนี้แน่นอนเป็นการปูทางไปสู่การจะทำอย่างไรก็ได้ จะจัดการอย่างไรก็ได้ กับฝ่ายที่ถูกระบุไว้แล้วว่าเป็นคนไม่ดี

![](https://waymagazine.org/wp-content/uploads/2018/03/q7-1000x1000.jpg)

ปัญหาใหญ่มีอยู่ว่าคนไม่ดีในสายตาของฝ่ายที่ถือว่าตัวเองเป็นคนดีนั้น ไม่ได้มีแค่รัฐบาลที่มาจากการเลือกตั้ง หากยังรวมประชาชนที่เลือกรัฐบาลดังกล่าวด้วย ดังนั้นผู้ที่พวกเขาต้องการตัดสิทธิการมีส่วนร่วมทางการเมืองการปกครองจึงไม่ได้มีแค่นักการเมือง หากยังรวมถึงชาวบ้านนับล้าน หรือประชาชนทั่วทั้งประเทศ

ที่น่าสนใจมากก็คือ เมื่อมองจากบริบทที่ห้อมล้อมเหตุการณ์ในปี 2557 เราจะพบว่าความเป็นคนดีหรือคนไม่ดีที่ถูกประดิษฐ์ขึ้นนั้น มีลักษณะสอดประสานกับฐานะทางชนชั้นของแต่ละฝ่ายอย่างแยกไม่ออก แถวหน้าสุดของกลุ่ม ‘คนดี’ มักจะหมายถึงคนที่มีฐานะทางเศรษฐกิจดี มีการศึกษาสูง ส่วน ‘คนไม่ดี’ ส่วนใหญ่เป็นชาวชนบท หรือคนชั้นกลางชั้นล่างในเมือง ซึ่งส่วนมากมีการศึกษาน้อยกว่าและมีรายได้ค่อนไปในทางต่ำ

ดังนั้น ปัญหาจึงถูกพากลับมาสู่ประเด็นพื้นฐานของปรัชญาการเมือง คือประเด็นที่ว่าใครควรมีสิทธิเป็นผู้ปกครอง และใครบ้างที่ไม่ควรมีสิทธิมีส่วนในการเมืองการปกครอง

คำถามนี้จริงๆ แล้วก็ไม่ใช่เรื่องใหม่ ในสมัยโบราณเพลโต นักปราชญ์ชาวกรีกได้เคยเสนอไว้แล้วว่าอำนาจการเมืองไม่ควรอยู่ในมือคนทั่วไปที่สนใจแต่เรื่องทำมาหากิน หากควรอยู่ในมือชนส่วนน้อยที่มีคุณสมบัติเหมาะสม คนกลุ่มนี้จะต้องมีทั้งความปรีชาสามารถและคุณธรรมสูงส่ง ไม่มีทรัพย์สินส่วนตัว ใช้ชีวิตรวมหมู่ ไม่มีกระทั่งครอบครัว และต้องทำทุกอย่างเพื่อประโยชน์สุขของผู้อยู่ใต้การปกครอง

ถามว่าแล้ว ‘ความเป็นคนดี’ ในประเทศไทย มีลักษณะใกล้เคียงกับชนชั้นปกครองของเพลโตหรือไม่ คำตอบคือ แค่เรื่องทรัพย์สินส่วนตัวก็สอบไม่ผ่านแล้ว เรื่องภูมิปัญญาก็ไม่แน่นัก อย่าว่าแต่เรื่องครองตัวเป็นโสดปราศจากครอบครัว

ในเมื่อผู้ปกครองในอุดมคติไม่ใช่หากันได้ง่ายๆ เรามีทางเลือกอะไรเหลือบ้างในการแก้ปัญหานี้?

ที่ผ่านมาเราเคยใช้วิธีเลือกตั้ง เพราะคิดว่าถ้าเลือกผิดก็เลือกใหม่ นอกจากนี้ยังมีระบบตรวจสอบที่สามารถลงโทษผู้ปกครองที่ออกนอกลู่นอกทาง กระทั่งเอาลงจากตำแหน่งได้

แต่แล้วจู่ๆ ก็มีคนจำนวนหนึ่งมาบอกว่าวิธีนั้นใช้ไม่ได้ นัยเรื่องความเป็นคนดีคนไม่ดีของเขาบ่งชัดว่าบ้านนี้เมืองนี้มีคนที่ควรทำหน้าที่เป็นชนชั้นปกครองอย่างถาวร และมีคนที่ควรถูกปกครองหรือถูกควบคุมความประพฤติอย่างถาวรเช่นกัน

แล้วใครเล่าที่เป็นฝ่ายแรก ใครกันที่เป็นฝ่ายหลัง ข้อนี้เมื่อถอดสมการการเมืองออกมาอย่างถึงที่สุดแล้ว ก็จะพบว่า กองหน้าของคนดีกลายเป็นข้าราชการกับนายทุนใหญ่ และคนชั้นกลางค่อนไปทางสูง ส่วนคนไม่ดีได้แก่บรรดานักการเมืองกับชาวบ้านที่เลือกพวกเขามา

แน่ละ ข้อยกเว้นรายบุคคลย่อมต้องมีอยู่บ้าง

กระนั้นก็ตาม เรื่องทั้งหมดนี้ไม่ได้ตั้งอยู่บนฐานของความเป็นจริงเลย ดังนั้นมันจึงเป็นวาทกรรมที่นำไปสู่ทางตัน ไม่มีสังคมไหนในยุคปัจจุบันที่สามารถจำแนกคนดีคนไม่ดีออกเป็นชนชั้นหมู่เหล่าได้ขนาดนั้น อย่างมากที่สุดเราก็พูดได้ว่าคนดีคนไม่ดีอยู่ปนกันในทุกหนแห่ง ไม่ว่าจะรวยหรือจน เป็นนักการเมืองหรือเป็นพลเมืองธรรมดา เป็นเจ้าหน้าที่รัฐหรือนักธุรกิจเอกชน อย่าว่าแต่ในหลายกรณีคนคนเดียวอาจจะมีทั้งความดีและความเลวปะปนอยู่ในตัว

ยิ่งไปกว่านั้น ความดีความเลวยังสามารถพิจารณาได้จากหลายมุม ต่างคนต่างกลุ่มอาจจะมองเรื่องนี้ไม่ตรงกันก็ได้ แล้วใครเล่าจะมีสิทธิผูกขาดคำนิยามอยู่กลุ่มเดียว

ก็จริง สังคมคงตั้งอยู่ไม่ได้ หากมองเรื่องผิดถูกไปคนละทางตลอดเวลา หรือหากไม่มีบรรทัดฐานกลางเอาไว้ยึดถือร่วมกันบ้าง แต่ประเด็นนี้ยิ่งทำให้จำเป็นต้องอาศัยการมีส่วนร่วมจากทุกฝ่ายมานิยามกฎเกณฑ์ร่วมกัน เพื่อจะได้เกิดความเห็นชอบในเรื่องผิดถูกดีชั่วในระดับที่พอเพียงต่อการจรรโลงสังคม

![](https://waymagazine.org/wp-content/uploads/2018/03/q8-1000x1000.jpg)

พูดอีกแบบหนึ่งคือ แนวคิดเรื่องสิทธิเสรีภาพและระบอบประชาธิปไตยไม่ได้เป็นขั้วตรงข้ามกับความเป็นคนดี หากแต่คัดค้านการผูกขาดในเรื่องนี้ และต้องการทำให้ความดีเป็นเรื่องเข้าถึงได้โดยคนทุกคน

โดยส่วนตัวแล้ว ผมเองก็ไม่ได้ต่อต้านความเป็นคนดีโดยทั่วไป ผมเพียงแต่เห็นว่าการสมมุติตนเป็นคนดีเพื่อรวบอำนาจนั้นไม่ถูกต้อง พ้นจากเรื่องนี้แล้ว ใครอยากจะทำดีเพื่อพัฒนาตน ไม่ว่าจะถือศีล กินเจช่วยเหลือหมาแมว งดเหล้าช่วงเข้าพรรษา หรือนั่งวิปัสสนากรรมฐาน ผมถือเป็นสิทธิของท่าน และในบางเรื่องผมก็เห็นด้วย

ประเด็นต่อไปของฝ่ายอนุรักษนิยมที่ผมอยากจะพูดถึงคือเรื่องของ  _‘_ความเป็นไทย_‘_  นี่ก็เป็นวาทกรรมอีกอย่างหนึ่งที่ถูกนำมาใช้มากในความขัดแย้งทางการเมือง

กล่าวโดยเงื่อนไขทางประวัติศาสตร์ แนวคิดความเป็นไทยเป็นสิ่งที่รัฐไทยสร้างขึ้นล้วนๆ และในช่วงประวัติศาสตร์ที่ไม่นานนัก ลักษณะสำคัญของแนวคิดนี้คือมีไว้ใช้กับคนในประเทศมากกว่าใช้ต่อต้านต่างชาติอย่างจริงจัง

ถามว่าทำไมจึงเป็นเช่นนั้น คำตอบก็คือว่าสยามประเทศเปลี่ยนรูปเป็นรัฐไทยสมัยใหม่ด้วยการรวมศูนย์อำนาจเหนือแว่นแคว้นที่มีชาติพันธุ์ ภาษา และวัฒนธรรมหลากหลายมาก กระทั่งบางแห่งเคยมีฐานะกึ่งอิสระมานาน ดังนั้นด้วยเหตุผลในการปกครอง แนวคิดเรื่องสร้างภาษาและวัฒนธรรมกลางจึงเกิดขึ้น จากนั้นคลี่คลายขยายตัวไปเป็นเรื่องรัฐนิยม ชาตินิยมแบบไทยๆ กระทั่งกลายเป็นนิยามความเป็นไทยในปัจจุบัน

เนื่องจากเคยพูดเขียนเรื่องดังกล่าวไว้ในที่อื่นๆ แล้ว วันนี้ผมจึงไม่อยากลงสู่รายละเอียด เพียงแต่อยากชี้ให้เห็นว่าแนวคิดนี้มีจุดเน้นอยู่ที่ความจงรักภักดีและเชื่อฟังรัฐ ใครที่ทำตัวเป็นเด็กดีคนนั้นจึงจะถูกนับเป็นคนไทย

และด้วยตรรกะเดียวกัน ใครที่คิดเห็นต่างจากรัฐ ก็มักถูกตั้งคำถามเกี่ยวกับความเป็นคนไทย กระทั่งถูกขับไล่ไสส่งให้ไปอยู่ประเทศอื่น ทั้งๆ ที่คนคนนั้นอาจเกิดในประเทศไทย ถือสัญชาติไทย มีพ่อแม่พี่น้องเป็นคนไทย และบางทีอาจจะมีรากเหง้าอยู่ในวัฒนธรรมไทยมากกว่าคนที่ขับไล่เขาเสียอีก

อันที่จริงถ้าเรานับว่าแนวคิดเรื่องความเป็นคนไทยนั้น เริ่มก่อรูปขึ้นตั้งแต่ปลายสมัยรัชกาลที่ 5 และเข้มข้นขึ้นในสมัยรัชกาลที่ 6 ต่อเนื่องมาจนถึงหลังการเปลี่ยนแปลงการปกครอง พ.ศ. 2475 และมีมาจนถึงปัจจุบัน ก็เป็นเรื่องน่าแปลกที่ตลอดช่วงเวลากว่าหนึ่งศตวรรษและท่ามกลางการเปลี่ยนแปลงอย่างรวดเร็วของสังคมไทย แก่นแกนของความคิดดังกล่าวกลับไม่ได้เปลี่ยนไปเท่าใด

ยังไงๆ ความเป็นไทยก็ไม่ได้รวมถึงการมีสิทธิเสรีภาพและระบอบประชาธิปไตยเอาไว้เป็นเนื้อใน หากยังคงเน้นเรื่องการเชื่อฟังรัฐ และความภูมิใจในชาติแบบลอยๆ

ด้วยเหตุดังนี้แนวคิดเรื่องความเป็นคนไทย จึงถูกนำไปเสริมฐานะให้กับระบอบอำนาจนิยมอย่างเลี่ยงไม่พ้น ยิ่งในช่วงหลังรัฐประหาร 2557 ด้วยแล้ว คนที่เรียกร้องสิทธิเสรีภาพก็ดี พูดถึงประชาธิปไตยก็ดี หรือพูดถึงหลักสิทธิมนุษยชนก็ตาม ล้วนแล้วแต่ถูกเพ่งเล็งว่าความเป็นไทยบกพร่องทั้งสิ้น

![](https://waymagazine.org/wp-content/uploads/2018/03/q9-1000x1000.jpg)

ยิ่งในระยะแรกชาติตะวันตกแสดงท่าทีไม่ยอมรับระบอบเผด็จการในประเทศไทย ก็ยิ่งมีคนอ้างถึงความเป็นไทยว่าพิเศษแตกต่างจากฝรั่งนานาประการ ส่วนคนที่คิดต่างก็ถูกหาว่าเป็น ‘ขี้ข้า’ หรือเป็นทาสทางปัญญาของฝรั่งไป

คงไม่ใช่เรื่องน่าแปลกใจนักที่แถวหน้าของผู้หวงแหนความเป็นไทยมักจะเป็นคนกลุ่มเดียวกันกับที่ถือตนเป็นคนดี แต่สิ่งที่ทำให้ผมรู้สึกประหลาดใจก็คือในทางปฏิบัติ กลุ่ม Elites และ Upper- Middle Class เหล่านี้มักใกล้ชิดกับโลกตะวันตกและมีวิถีชีวิตแบบฝรั่งมากกว่าคนไทยทั่วไป

ยิ่งไปกว่านั้น หลายคนยังจับมือถือแขนกับชาวต่างชาติในเรื่องการค้าการลงทุนโดยไม่รู้สึกกระดากใจ อันนี้ทำให้เชื่อได้ว่าแนวคิดเรื่องความเป็นไทยเป็นวาทกรรมทางการเมืองเสียมากกว่าจะยึดถือกันอย่างแท้จริง

อย่างไรก็ตาม ประเด็นสำคัญอย่างหนึ่งในการปกป้องระบอบอำนาจนิยมโดยเชิดชูความเป็นไทยคือการระบุว่าประชาธิปไตยเป็นแนวคิดของโลกตะวันตก ซึ่งอาจจะไม่เหมาะหรือใช้การไม่ได้กับประเทศไทย เรื่องนี้ถ้าถ้าขับเคลื่อนกันจริงๆ ก็นับว่าอันตรายต่อความปรองดองในสังคมไทยเป็นอย่างยิ่ง ทั้งนี้เนื่องจากแนวคิดสิทธิเสรีภาพและประชาธิปไตยนั้นได้กลายเป็นคุณค่าสากลมานานแล้ว และมีคนไทยจำนวนมากที่มีศรัทธาในคุณค่าดังกล่าว แม้ว่าจะยังไม่ใช่คนไทยทั้งหมดก็ตาม

แน่นอน สาเหตุหนึ่งที่ทำให้มีคนไทยบางกลุ่มรังเกียจประชาธิปไตยก็เพราะปัญหาทุจริตคอร์รัปชันของนักการเมืองบางคน กับปัญหาความแตกแยกระหว่างมวลชนที่สนับสนุนพรรคการเมืองคนละพรรค เรื่องนี้เราคงปฏิเสธไม่ได้ว่าสถานการณ์เลวร้ายจริง

แต่จะว่าไประบอบประชาธิปไตยในโลกล้วนมีปัญหาไม่มากก็น้อยทั้งนั้น อันนี้เปรียบเทียบไปแล้วก็เหมือนปัญหาอันตรายบนท้องถนน เราคงไม่แก้ปัญหาด้วยวิธีเลิกใช้รถยนต์แล้วกลับไปนั่งเกวียน พร้อมกับภูมิใจว่าเกวียนเป็นมรดกทางวัฒนธรรมของไทย มิใช่หรือ

ในโลกที่เป็นอยู่การยอมรับคุณค่าสากล เช่น สิทธิ เสรีภาพ และประชาธิปไตย ไม่ได้ขัดแย้งกับตัวตนความเป็นคนไทยโดยรวม แม้ว่าหลายท่านอาจจะยังยึดติดกับแนวคิดอนุรักษนิยมในบางเรื่องบางราว คุณค่าเหล่านี้ก็ไม่ได้ทำให้เราเป็นคนไทยน้อยลง อันที่จริงมันจะยิ่งส่งเสริมให้ประเทศเรามีฐานะและศักดิ์ศรีน่าภูมิใจมากขึ้นเสียด้วยซ้ำ

มาถึงวันนี้ประเทศไทยมีเอกภาพของดินแดน และมี National Integration ในระดับที่เพียงพอแล้ว ไม่มีเหตุผลอะไรเลยที่เราจะนิยามความเป็นไทยให้คับแคบอยู่แค่เชื่อฟังรัฐหรือเน้นแต่ปัญหาความมั่นคง จนกลัวการแตกแยกมากเกินไป ฝันร้ายของรัฐไทย ไม่ว่าจะมาจากยุคล่าอาณานิคมหรือยุคสงครามเย็น ควรจะถูกลืมได้แล้ว ถ้าทุกวันนี้รัฐไทยสามารถผูกมิตรตีสนิทกับศัตรูเก่าอย่างจีน หรือเวียดนามได้ แล้วจะมีเหตุผลอันใดที่ไม่ยอมรับคนไทยที่คิดต่างกัน

ผมไม่ต้องพูดก็ได้ว่าในบริบททางเศรษฐกิจสังคมที่เปลี่ยนไป concept ความเป็นไทยในนิยามเดิมๆ กำลังกลายเป็นตัวปัญหามากกว่าเป็นพื้นที่สร้างสรรค์ ทั้งนี้เนื่องเพราะมันรองรับความแตกต่างหลากหลายในยุคปัจจุบันไม่ได้ ใช้ integrate ชิ้นส่วนใหม่ๆ ของสังคมไทยไม่ได้ เช่น แรงงานจากประเทศเพื่อนบ้าน ทุนข้ามชาติ กระแสวัฒนธรรมจากต่างประเทศ เป็นต้น

![](https://waymagazine.org/wp-content/uploads/2018/03/q11-1000x1000.jpg)

พูดก็พูดเถอะ ทุกวันนี้ประเทศไทยไม่ได้เป็นเพียงถิ่นที่อยู่ของคนไทยที่คิดอ่านแตกต่างหลากหลายและมีวิถีชีวิตผิดแผกกันไปเท่านั้น หากยังเต็มไปด้วยเพื่อนมนุษย์จากที่อื่นเข้ามาอยู่ร่วมในระยะยาว กล่าวคือนอกเหนือไปจากแรงงานอพยพเรือนล้านและนายทุนไร้พรมแดนแล้ว ยังมีพวกที่ถือว่าตัวเองเป็น Global Citizens บ้าง พวก Digital Nomads บ้าง

ยังไม่ต้องเอ่ยถึงหมู่บ้านญี่ปุ่นที่ศรีราชา หมู่บ้านผู้สูงอายุชาวสวีเดนที่ท่ายาง หมู่บ้านคนแก่ชาวสวิสแถวอีสานใต้ ตลอดจนการตั้งรกรากของคนจีนรุ่นใหม่แถวห้วยขวาง ซึ่งรัฐจีนสนับสนุนและรัฐไทยไม่ห้าม ทั้งหมดนี้ยังไม่รวมอาคันตุกะระยะสั้นอย่างนักท่องเที่ยว ซึ่งเข้ามาเดินขวักไขว่อยู่ในประเทศไทยปีละกว่า 35 ล้านคน

การมาเยือนมาอยู่ของชาวต่างชาติดังกล่าวสะท้อนให้เห็นว่า ยุคโลกาภิวัตน์ได้กัดกร่อนฐานรากของความเป็นรัฐชาติแบบเดิมๆ ไปไกลพอสมควร ฝ่ายรัฐเองก็รู้และปรับตัวไปไกลเช่นกัน แต่ชุดความคิดหลักกลับตามมาไม่ทัน

อันที่จริง ในยุคสมัยที่โลกแปรเปลี่ยนรวดเร็วจากยุคของรัฐชาติไปเป็นรัฐแบบอื่น ไม่มีใครรู้ชัดว่าเราควรจัดแบบแผนความสัมพันธ์ทางอำนาจแบบไหน หรือออกแบบโครงสร้างทางการเมืองเช่นใดจึงจะสอดคล้องกับความจริงใหม่ที่ก่อรูปขึ้น

ด้วยเหตุดังนี้ การค้นหาบูรณาการใหม่ (New Integration) ทางสังคมและทางการเมือง จึงเป็นทั้งสิทธิและหน้าที่ของพวกเราทุกคนที่ได้รับผลกระทบ ทุกชิ้นส่วนของประเทศไทย ทั้งใหม่และเก่า ควรต้องมีพื้นที่เรียงร้อยกันอย่างลงตัวโดยผ่านการเจรจาต่อรอง ไม่ใช่มีคนหยิบมือเดียวมาออกแบบระบอบการปกครองสำหรับศตวรรษที่ 21

![](https://waymagazine.org/wp-content/uploads/2018/03/q10-1000x1000.jpg)

ใช่หรือไม่ว่าการใช้ลัทธิชาตินิยมแบบเก่าเป็นหลังพิงทางความคิด คงจะไปกันไม่ได้กับการที่รัฐไทยเสนอลดหย่อนภาษีให้กับทุนต่างชาติ หรือชักชวนให้พวกเขามาเช่าแผ่นดินไทยทำกินในระยะยาวหลายสิบปี ยังไม่ต้องเอ่ยถึงข้อเสนอพิเศษอีกมากมายหลายอย่าง

ขณะเดียวกัน ลัทธิเหยียดเชื้อชาติแบบเก่า ที่มักถูกนำมาใช้กับคนงานจากประเทศเพื่อนบ้าน ก็ดูจะขัดแย้งกับการที่เราหากินกับหยาดเหงื่อของพวกเขามาหลายปี

เมื่อปีกลาย มีกรณีนัดหยุดงานที่โรงงานแห่งหนึ่งในจังหวัดทางภาคตะวันตกของไทย คนงานทั้งหมดเป็นชาวพม่า ส่วนเจ้าของโรงงานเป็นคนไทย สิ่งแรกที่คนงานพม่าต้องการคือขอให้นายจ้างจ่ายค่าแรงขั้นต่ำตามกฎหมายเท่ากับแรงงานไทย ข้อต่อมา พวกเขาขอให้มีเวลาพักหนึ่งชั่วโมงในแต่ละวันที่ทำงาน และข้อที่สาม อยากให้นายจ้างหรือผู้ควบคุมพวกเขาเลิกด่าทอเสียที

แค่เราได้ยินเรื่องข้อเรียกร้องของคนงานเหล่านี้ ก็จะพบว่าพวกเขาทั้งตกเป็นเหยื่อของการขูดรีดเอาเปรียบและการดูถูกเชื้อชาติอย่างเหลือเชื่อ มันทำให้เห็นชัดถึงสภาพความนึกคิดของคนไทยบางคน

การเอารัดเอาเปรียบที่มาควบคู่กับการดูถูกดูแคลน แท้จริงแล้วก็ไม่ใช่อะไรอื่น หากเป็นลักษณะของอนารยชน ถ้าหากเราภูมิใจในความเป็นไทยจริงๆ ก็ไม่ควรทำให้ภาพลักษณ์ของคนไทยดูล้าหลังน่ารังเกียจแบบนี้

แน่ละ ความเป็นไทยในความหมายเชิงบวกก็มีอยู่ และอาจจะไม่ใช่เรื่องเสียหาย ทุกชาติทุกภาษาย่อมมีสิทธิภูมิใจในอัตลักษณ์ของตัวเอง แต่ความภูมิใจที่ถลำลึกไปสู่ลัทธิชาตินิยมคับแคบ หรือลัทธิเหยียดเชื้อชาติไม่เพียงหาพื้นที่ได้ยากในยุคปัจจุบัน หากยังมีลักษณะขัดแย้งกับคุณค่าของความเป็นคน และต่อต้านการเติบโตทางปัญญา

ยิ่งเอาแนวคิดความเป็นไทยมาใช้ปกป้องระบอบอำนาจนิยมและลิดรอนสิทธิเสรีภาพของคนในประเทศเดียวกันด้วยแล้ว concept นี้จะยิ่งสร้างความแตกแยกและทำร้ายคนไทยที่ดำรงอยู่ในความเป็นจริง

ในอดีตเคยมีการใช้แนวคิด ‘ความเป็นไทย’ มาต่อต้านนักศึกษาฝ่ายซ้าย ผลที่ออกมาคือเหตุการณ์นองเลือด 6 ตุลาคม 2519 และไฟสงครามประชาชน ที่ลุกลามอยู่ในพื้นที่มากกว่า 50 จังหวัด โชคยังดีที่การใช้แนวคิดความเป็นไทยมาต่อต้านต่อต้านประชาธิปไตยในช่วงหลังรัฐประหาร 2557 ไม่ได้ส่งผลรุนแรงขนาดนั้น

กระนั้นก็ตาม เปลวไฟในใจคนอาจจะยังคุกรุ่นอยู่ก็ได้ ในเมื่อธงแห่งความเป็นคนดีและความเป็นไทย ถูกชูโดยกลุ่มชนที่ได้เปรียบเพื่อใช้กดเหยียดชนชั้นล่างๆ ในประเทศที่มีความเหลื่อมล้ำเป็นอันดับ 3 ของโลก ความคิดใดที่เน้นย้ำแต่ความ ‘ด้อยกว่า’ ของคนจำนวนมหาศาล ความคิดนั้นย่อมนำมาซึ่งหายนะมากกว่าความเจริญ

ถึงตรงนี้ ผมคงต้องขอเรียนว่าไม่ได้คัดค้านแนวคิดอนุรักษนิยมไปเสียทั้งหมด และที่ยกเรื่องความเป็นคนดีกับความเป็นไทยขึ้นมาวิจารณ์ก็ยังไม่ใช่ภาพรวมของแนวคิดกระแสนี้ เพียงแต่ผมเห็น ว่า concepts ทั้งสองอย่างมีปัญหาในเรื่องความสมเหตุสมผล และส่งผลเสียต่อประเทศมากกว่าผลดี

จากจุดนี้ไป ผมจะขออนุญาตพูดถึงแนวคิดของฝ่ายก้าวหน้าบ้าง แต่ก่อนอื่นคงต้องขอความเข้าใจว่าผมไม่มีปัญญาและไม่มีเงื่อนไขที่จะพูดถึงความคิดก้าวหน้าในทุกประเด็นหรือทุกกระแส หากจะขอ focus ที่ประเด็นสิทธิเสรีภาพและประชาธิปไตย ซึ่งมีปัญหาถูกยึดพื้นที่มาใกล้จะครบ 4 ปีแล้ว

แน่นอน ผมตระหนักรู้ถึงการมีอยู่ของประเด็นอื่นๆ เช่น ประเด็น genders หรือเพศสภาพ เป็นต้น โดยพื้นฐานแล้วผมเห็นด้วยกับความเคลื่อนไหวในเรื่องพวกนี้ แต่คิดว่าทุกกิ่งก้านของประเด็นสิทธิมนุษยชนล้วนงอกไปจากฐานใหญ่เรื่องเสรีภาพและประชาธิปไตยทั้งสิ้น ถ้าสะสางเรื่องดังกล่าวได้ เรื่องอื่นๆ ก็จะคืบหน้าตามมา

พูดกันตามความจริง ในหลายๆ ประเทศ คำถามเรื่องสิทธิเสรีภาพและประชาธิปไตยดูจะล้าสมัยไปแล้ว เพราะมันกลายเป็นสภาพปกติในชีวิตประจำวันของผู้คน แต่สำหรับประเทศไทยเรื่องนี้ยังไม่ลงตัวโดยง่าย และไม่มีใครรู้ว่าจะเป็น issue ไปอีกนานสักเท่าใด

จากมุมที่ผมมอง ปัญหาใหญ่ของประชาธิปไตยมิได้อยู่ที่การถูกยึดพื้นที่หรือถูกล้มกระดานอยู่เป็นระยะๆ โดยฝ่ายตรงข้ามเท่านั้น หากอยู่ที่ความไม่สามารถป้องกันตัวของระบอบและผู้คนที่สมาทานแนวคิดชุดนี้ด้วย

ยิ่งไปกว่านั้น บางครั้งบางคราวฝ่ายที่ล้มระบอบยังอ้างอีกด้วยว่าทำไปเพื่อพิทักษ์ประชาธิปไตยหรือสร้างประชาธิปไตยที่ดีกว่า แสดงว่าจุดอ่อนน่าจะมีอยู่จริง ไม่มากก็น้อย อันนี้ทำให้ผมรู้สึกว่าฝ่ายประชาธิปไตยน่าจะต้องวิจารณ์ตัวเองบ้าง

![](https://waymagazine.org/wp-content/uploads/2018/03/q12-1000x1000.jpg)

ผมได้กล่าวไว้ตั้งแต่แรกแล้วว่า ขณะที่ความคิดหลายอย่างของฝ่ายอนุรักษนิยมถูกยืมมาจากยุคสมัยที่ผ่านพ้น ความคิดของฝ่ายก้าวหน้าส่วนใหญ่ก็ถูกหยิบมาจากต่างประเทศ ดังนั้นทั้งสองฝ่ายต่างก็มีปัญหาพื้นฐานว่าจะผูกพ่วงตัวเองเข้ากับ space and time ของปัจจุบันสมัยได้อย่างไร

กล่าวสำหรับแนวคิดสิทธิเสรีภาพและประชาธิปไตย จะว่าไปก็ไม่ใช่ของใหม่ในประเทศไทยเสียทีเดียวเพราะเปิดตัวมา 85 ปีแล้ว ดังนั้นจึงเป็นเรื่องน่าสนใจว่าทำไมแนวคิดนี้จึงหยั่งรากลึกไม่พอที่จะต้านพายุโหมและฤดูมรสุมได้เสียที

จริงอยู่ อุปสรรคใหญ่อย่างหนึ่งคงอยู่ที่ชนชั้นนำภาครัฐ (State Elites) ซึ่งพยายามทวงอำนาจคืนครั้งแล้วครั้งเล่า พวกเขาสืบทอดอำนาจมาจากกลไกรัฐซึ่งถูกสร้างขึ้นก่อนระบอบประชาธิปไตย ดังนั้นจึงค่อนข้างยากที่จะปรับตัวให้มี ทั้ง respect และ loyalty ต่อระบอบที่ประชาชนเป็นผู้ใช้อำนาจ

แต่ก็อย่างที่ผมเรียนไว้เมื่อสักครู่ เราคงต้องยอมรับว่าฝ่ายประชาธิปไตยเองก็มีจุดอ่อนข้อผิดพลาดด้วย ปัญหาอันดับแรก คือในแต่ละช่วงที่มีการปกครองในระบอบประชาธิปไตย นักการเมืองมักเป็นผู้เล่นหลักมากเกินไป ในขณะที่นักการเมืองส่วนใหญ่ก็มีแนวคิดประชาธิปไตยค่อนข้างแคบ อาศัยแต่การเลือกตั้งเป็นหนทางก้าวสู่อำนาจและหมกมุ่นอยู่กับบทบาทในรัฐสภาจนลืมความสำคัญขององค์ประกอบอื่นๆ ของระบอบ เช่น บทบาทของประชาสังคม การเมืองภาคประชาชน สื่อมวลชน หรือแม้แต่เสียงวิจารณ์ของสามัญชนคนทั่วไป

ด้วยเหตุดังนี้ บรรดานักการเมืองและพรรคการเมืองจึงไม่ได้พยายามผลักดันให้มีการขยายพื้นที่ประชาธิปไตยออกไปในระดับโครงสร้าง เพื่อเป็นหลักประกันความมั่นคงของตัวระบอบ ซึ่งใหญ่กว่าและสำคัญกว่ารัฐบาลที่มาจากการเลือกตั้ง แต่ก็รวมถึงความมั่นคงโดยรวมของบรรดาพรรคการเมืองและนักการเมืองด้วย

กล่าวโดยรูปธรรมแล้ว เรื่องที่พวกเขาควรทำแต่ไม่ได้ทำมีอยู่ 3 ประการคือ หนึ่ง กระจายอำนาจลงสู่ท้องถิ่นอย่างแท้จริง สอง ปฏิรูประบบราชการให้ยึดโยงกับประชาชนมากขึ้น ตรวจสอบได้ง่ายขึ้น และสาม ขยายงานรัฐสภาด้วยการเกี่ยวร้อยภาคประชาชนเข้ามาไว้ในกระบวนการนิติบัญญัติอย่างสม่ำเสมอ

ถามว่าทำไมนักการเมืองจึงควรทำ 3 เรื่องนี้ ถ้าให้ตอบอย่างละเอียดผมอาจจะต้องใช้เวลาทั้งวัน แต่เฉพาะหน้าพูดได้สั้นๆ เพียงว่า ระบอบการปกครองและระบบราชการแบบรวมศูนย์อำนาจไว้ที่ส่วนกลางถูกออกแบบไว้เพื่อควบคุมกำกับสังคมมากกว่าจะกลับข้างกัน ดังนั้นมันจึงเป็นฐานที่มั่นโดยธรรมชาติของความคิดอนุรักษนิยมหรือกระทั่งอำนาจนิยม

ด้วยสาเหตุดังกล่าว การกระจายอำนาจลงสู่ท้องถิ่นและการปฏิรูประบบราชการจึงเป็นการปรับความสัมพันธ์ทางอำนาจในสังคมไทยที่มีนัยสำคัญมาก มันจะเปลี่ยนความสัมพันธ์ระหว่างเมืองหลวงกับภูมิภาค และขยายพื้นที่การใช้อำนาจของฝ่ายประชาชนออกไปอย่างกว้างขวาง ทำให้กลไกทำงานของรัฐมีลักษณะสอดคล้องกับแนวคิดประชาธิปไตยมากกว่า

ส่วนการเกี่ยวร้อยภาคประชาชนเข้ามาเป็นองค์ประกอบของกระบวนการทางนิติบัญญัตินั้น พูดอีกแบบหนึ่งก็คือทำให้ประชาชนเข้าถึงศูนย์อำนาจและกระบวนการกำหนดนโยบาย ซึ่งจะทำให้ระบอบประชาธิปไตยเกาะติดชีพจรความคิดของสาธารณชนได้ตลอดเวลา อันนี้จะทำให้งาน Decision Makingของผู้บริหารประเทศมีรูปธรรมรองรับและมีรากลึกเพิ่มขึ้น

![](https://waymagazine.org/wp-content/uploads/2018/03/q13-1000x1000.jpg)

เรื่องนี้จริงๆ แล้วก็มีแนวคิดรองรับอยู่ในรัฐธรรมนูญฉบับก่อนๆ เช่น ให้ประชาชนเข้าชื่อเสนอร่างกฎหมายหรือเสนอให้ปลดผู้ดำรงตำแหน่งทางการเมืองได้ในระดับหนึ่ง แต่ในทางปฏิบัติแล้วก็ไม่ค่อยได้รับการสนับสนุนจากรัฐบาลที่มาจากการเลือกตั้งเท่าใด

พูดแล้วก็พูดให้หมดเปลือก ที่ผ่านมาบรรดาพรรคการเมืองและนักการเมืองไม่เพียงลืมผลักดันให้มีการขยายโครงสร้างประชาธิปไตยเท่านั้น หากยังใช้ความสัมพันธ์แบบจารีต ไม่เป็นสมัยใหม่ มาสร้างฐานเสียงทั้งในและนอกพรรค

ระบบพรรคการเมืองกลายเป็นอวตารใหม่ของระบบอุปถัมภ์ ซึ่งโดยเนื้อแท้แล้วขัดกับปรัชญาเรื่องสิทธิเสรีภาพเป็นอย่างยิ่ง แม้แต่สิ่งที่เรียกว่าการเมืองมวลชนในระยะๆ หลังก็ยังมีความสัมพันธ์แบบนี้เข้ามาปะปน ยังไม่ต้องเอ่ยถึงว่าการเมืองมวลชนที่นำโดยฝ่ายต่างๆ มักจะลื่นไถลไปสู่ภาวะอนาธิปไตยอยู่บ่อยครั้ง มีการอาศัยกำลังมวลชนกดดันฝ่ายตรงข้ามอย่างล้นเกิน จนกระทั่งระบอบประชาธิปไตยที่ควรจะยืดหยุ่นกลับถูกทำให้เป็น Zero Sum Game หรือระบบ Winner Takes All

ยิ่งไปกว่านั้น รัฐบาลที่มาจากการเลือกตั้งยังมักมีท่าทีเป็นปฏิปักษ์ต่อความเคลื่อนไหวทางการเมืองของภาคประชาชนที่เป็นอิสระ โดยเห็นว่าไม่ใช่มวลชนของตน ดังนั้นแทนที่จะดึงประเด็นของประชาชน โดยเฉพาะยิ่งประเด็นของชุมชนท้องถิ่น เข้ามาสู่กระบวนการทำงานของรัฐ กลับมุ่งกำราบปราบปราม ทำให้กลุ่มเคลื่อนไหวของภาคประชาชนจำนวนหนึ่งเกิดความคับแค้นจนขาดสติ หันไปสนับสนุนรัฐประหารและระบอบอำนาจนิยม

การที่นักการเมืองเป็นผู้เล่นหลักบนเวทีประชาธิปไตยแล้วมองไม่เห็นบทบาทของผู้เล่นอื่น มองไม่เห็นความเปราะบางของระบอบดังกล่าวในสังคมไทย ย่อมทำให้เกิดความประมาทในการใช้อำนาจ และทำให้ประชาธิปไตยกลายเป็นโครงสร้างเสาเดียว เมื่อเสานี้ล้มหรือถูกโค่น ทั้งโครงสร้างก็พังทลายลงมา

อย่างไรก็ดี บทบาทของนักการเมืองและพรรคการเมืองนั้น ถึงอย่างไรก็มีความสำคัญในระบอบประชาธิปไตยที่ต้องอาศัยผู้แทน เพียงแต่ว่าต่อไปจะทำแบบเดิมๆ คงไม่ได้ ตัวนักการเมืองเองจะต้องขยายแนวคิดให้กว้างไกลกว่าที่ผ่านมา ต้องมีสำนึกของผู้สร้างระบอบซึ่งยังคงต้องแย่งชิงพื้นที่กับระบอบคู่แข่งอย่างเข้มข้น

แต่ก็น่าเสียดาย ที่ในระยะเกือบ 4 ปีมานี้ บทบาทของนักการเมืองได้ถูกจำกัดลงจนแทบไม่มีเหลือ การเคลื่อนไหวใดๆ ล้วนถูกควบคุมปิดกั้น ด้วยเหตุดังนี้ interaction ระหว่างนักการเมืองกับสังคมจึงสะดุดลงอย่างสิ้นเชิง

กระนั้นก็ตาม การหมดบทบาทชั่วคราวของนักการเมืองมิได้หมายความว่าแนวคิดเรื่องสิทธิเสรีภาพและประชาธิปไตยจะพลอยเงียบสงัดเสียทั้งหมด ทั้งนี้เนื่องเพราะในสังคมไทยยังมีความเคลื่อนไหวขององค์กรภาคประชาชน ชุมชนท้องถิ่น ตลอดจนปัญญาชนทั้งนอกและในมหาวิทยาลัย

องค์กรและเครือข่ายภาคประชาชนมักจะเอาการเอางานในการทักท้วงระบอบเผด็จการโดยยกประเด็นเรื่องสิทธิมนุษยชนในด้านต่างๆ ส่วนชุมชนท้องถิ่นก็มีปัญหารูปธรรมจากการถูกรุกล้ำฐานทรัพยากรโดยโครงการรัฐและทุนอุตสาหกรรม สำหรับฝ่ายปัญญาชน ประเด็นสำคัญคือรู้สึกรับไม่ได้ที่ถูกระบอบอำนาจนิยมปิดกั้นการแสดงความคิดเห็นและการแสดงออกทางการเมือง

กล่าวเฉพาะเครือข่ายองค์กรประชาชนและชุมชนท้องถิ่น เนื่องจากประเด็นที่พวกเขาจับหรือปัญหาที่พวกเขาเจอมักเป็นกรณีความเดือดร้อนที่เป็นรูปธรรม ความต้องการเสรีภาพในการเคลื่อนไหวจึงมิได้เป็นแค่แนวคิด หากคือความจำเป็นในทางปฏิบัติด้วย ดังนั้นประชาชนส่วนนี้จึงมักต้องเผชิญหน้ากับฝ่ายรัฐอยู่เป็นระยะๆ

ส่วนปัญญาชนคนหนุ่มสาว รวมทั้งนักวิชาการในและนอกมหาวิทยาลัย เสรีภาพในการแสดงความคิดเห็นน่าจะมีความสำคัญเป็นอันดับแรก โดยทั่วไปชนกลุ่มนี้มีบทบาทอย่างสูงในการโต้แย้งกับฝ่ายอนุรักษนิยมและเป็นปากเสียงเถียงแทนฝ่ายประชาธิปไตย ด้วยการผลิต content ป้อนสื่อต่างๆ

แต่ก็แน่ละ ภายใต้การปกครองแบบอำนาจนิยม สื่อหลักทั้งหลายย่อมถูกควบคุมกำกับโดยฝ่ายรัฐทำให้พื้นที่แสดงความเห็นที่ต่างจากผู้กุมอำนาจเหลือไม่มากนัก

โชคดีที่โลกยุคนี้ได้พัฒนาเทคโนโลยีการสื่อสารไปไกล การมีอยู่ของเครือข่าย social media ไม่ว่า Facebook Line Twitter หรือ platform อื่นๆ ล้วนทำให้การแสดงความคิดเห็นต่อสาธารณชนสามารถทำได้โดยไม่จำเป็นต้องก้าวเท้าออกนอกบ้าน ถึงฝ่ายรัฐจะพยายามควบคุมความเคลื่อนไหวในโลกส่วนนี้อย่างเข้มข้น แต่ก็ยังไม่ได้ผลมากนัก

อย่างไรก็ตาม แม้ว่าการส่งข่าวสารหรือความเห็นผ่าน social media จะมีประโยชน์มหาศาล แต่ก็มีด้านลบซ่อนอยู่ไม่น้อย เพราะมันอาจพาคนดิ่งลึกไปสู่ความหลงใหลในตัวตนและตัดสินหมิ่นประณามผู้อื่นอย่างไม่เป็นธรรมได้

ถามว่าทำไมจึงเป็นเช่นนั้น คำตอบคือ เทคโนโลยีชุดนี้มีลักษณะช่วย empower หรือเพิ่มอำนาจให้กับปัจเจกบุคคลธรรมดาได้ในชั่วเวลาข้ามคืน มันทำให้เสียงของเขาดังขึ้น คล้ายไมโครโฟนที่ใช้ในการพูดกับคนจำนวนมาก ดังนั้นคนที่ขาดสติจำนวนหนึ่งจึงรู้สึกเหมือนได้หนังราชสีห์มาสวมใส่ และเริ่มติดหลงในสิ่งที่คิดเอาเองว่าเป็นการคำรามกึกก้อง

สำหรับคนที่มีพฤติกรรมเช่นนี้ แทนที่พวกเขาจะอาศัย social media พาคนมาพบกันเพื่อสร้างฉันทามติในสิ่งที่ถูก และร่วมแรงกันต้านสิ่งที่ผิด หรือแลกเปลี่ยนความคิดเห็นกันเพื่อความเติบโตทางปัญญา สภาพกลับกลายเป็นว่าเรื่องดีๆ มักถูกแทรกซ้อนไปด้วยแรงริษยา วาจาที่บ่มเพาะความเกลียดชัง ข่าวสารปลอมๆ และการตัดสินคนด้วยข่าว 3 บรรทัด

เมื่อไม่นานมานี้ นักหนังสือพิมพ์อาวุโสท่านหนึ่งรู้สึกอดรนทนไม่ไหว จึงเขียนวิจารณ์บรรยากาศดังกล่าว โดยเรียกมันว่า ‘ศาลเตี้ย 4.0’[[2]](https://waymagazine.org/farmer_revolution/#footnote "Jump to Footnotes at end of page")

อันที่จริง ปัญหาทำนองดังกล่าวไม่ได้เกิดขึ้นเฉพาะในเมืองไทย หากแต่แพร่ลามไปทั่วโลก จนกระทั่งเมื่อช่วงปลายปีกลาย Mark Zuckerberg ผู้ก่อตั้ง Facebook ได้ออกมากล่าวคำขอโทษที่เครื่องมือสื่อสารทางสังคมของเขาได้สร้างความแตกแยกไปทั่ว พร้อมกันนั้นก็ได้สัญญาว่าจะปรับปรุงให้ดีขึ้น[[3]](https://waymagazine.org/farmer_revolution/#footnote "Jump to Footnotes at end of page")

อย่างไรก็ตาม หลังจากนั้นไม่นาน Sean Parker ประธานคนแรกของ Facebook ก็ได้ออกมาให้สัมภาษณ์ว่าจริงๆ แล้ว พวกเขามองเห็นจุดอ่อนในจิตมนุษย์มาตั้งแต่แรก แต่ก็คิดจะใช้ประโยชน์มันอยู่ดี ในคำพูดของเขาเอง Facebook ทำหน้าที่คล้ายสารสื่อประสาท ‘Dopamine’ ซึ่งทำให้ผู้ใช้ social media รู้สึกมีความสุข เมื่อมีคนมากด like หรือ comment รูปภาพหรือข้อความที่เขาโพสต์ ด้วยเหตุดังนี้มันจึงนำไปสู่พฤติกรรมทำซ้ำ โพสต์แล้วโพสต์อีก เพื่อถูก liked ซ้ำแล้วซ้ำอีก[[4]](https://waymagazine.org/farmer_revolution/#footnote "Jump to Footnotes at end of page")

พูดแบบชาวบ้านคือ Facebook นี้ ยิ่งเล่นยิ่งติด เพราะมันออกฤทธิ์เท่ากับยาเสพชนิดหนึ่งนั่นเอง

ปัจจุบันทั่วโลกมีคนใช้ Facebook รวมทุกเพศทุกวัยมากกว่า 2 พันล้านคน คุณ Sean ได้ยืนยันว่าFacebook ได้ทำให้ความสัมพันธ์ระหว่างบุคคลกับสังคมเปลี่ยนไปแล้ว รวมทั้งความสัมพันธ์ระหว่างบุคคลด้วย นอกจากนี้เขายังได้แสดงความวิตกกังวลว่าไม่รู้อะไรจะเกิดขึ้นกับสมองของเด็กๆ[[5]](https://waymagazine.org/farmer_revolution/#footnote "Jump to Footnotes at end of page")ในประเด็นนี้ อดีตผู้บริหารบริษัท Facebook ระดับรองประธานก็ออกมาพูดคล้ายๆ กันว่าเขารู้สึกผิดมหันต์ที่มีส่วนในการก่อตั้ง Facebook ซึ่งกลายเป็นเครื่องมือ ‘ทำลายความสัมพันธ์ในสังคม’[[6]](https://waymagazine.org/farmer_revolution/#footnote "Jump to Footnotes at end of page")

![](https://waymagazine.org/wp-content/uploads/2018/03/q14-1000x1000.jpg)

ถามว่าเช่นนี้แล้ว เราจะทำอย่างไรดี ควรจะเลิกใช้ social media เสียดีไหม อันนี้พูดได้ว่าไม่ควรแน่นอน เพราะถึงอย่างไร platform เหล่านั้นก็ยังมีประโยชน์อยู่มากสำหรับฝ่ายประชาชน และแทบจะเป็นพื้นที่แห่งเดียวที่มีร่องรอยของเสรีภาพเหลืออยู่บ้าง

ทว่าอำนาจในการส่งข่าวสารก็เหมือนอำนาจแบบอื่น คือควรต้องมีวัฒนธรรมกำกับ ต้องทำให้มันเป็น soft power ที่ประณีตและน่าเชื่อถือจึงจะได้เพื่อนเพิ่มขึ้น ไม่ใช่ด่าทอกันอย่างดิบเถื่อนเพื่อความสะใจ อย่างหลังนี้เป็นการทำงานของ ego มากกว่าการต่อสู้ที่หวังผลชัยชนะ

แน่ละ บางท่านอาจปกป้องสภาพเช่นนี้ว่ามันเป็นเสรีภาพในการแสดงความคิดเห็น และเป็นการยืนยันความเสมอภาค ที่ใครๆ ก็สามารถถูกวิพากษ์วิจารณ์ได้ ใครๆ ก็ควรถูก ‘Deconstruct’ แม้แต่คนที่อยู่ฝ่ายเดียวกัน

สำหรับเรื่องนี้ผมคงต้องขอแลกเปลี่ยนด้วยสักเล็กน้อย

ก่อนอื่นเราคงต้องจำแนกให้ชัดเจนว่าการวิจารณ์กับการด่าทอนั้นไม่ใช่สิ่งเดียวกัน สิทธิในการวิจารณ์นั้นดี ควรส่งเสริมให้มี แต่การด่าประณามผู้คนตามใจชอบไม่ใช่สิทธิ หากเป็นการละเมิดล่วงเกิน สิทธิของผู้อื่นเสียมากกว่า

เสรีภาพนั้นไม่ใช่สมบัติส่วนตัวที่ดำรงอยู่ลอยๆ หากเป็นความสัมพันธ์ระหว่างเรากับผู้อื่น และระหว่างเรากับสังคม หรือกล่าวได้ว่าเสรีภาพเป็นความสัมพันธ์ทางอำนาจชนิดหนึ่ง ซึ่งถ้าจะให้ปรากฏเป็นจริง ก็ต้องมีความเสมอภาคเป็นฐานรองรับ

ดังนั้นการใช้เสรีภาพอย่างถูกต้องจึงเกี่ยวข้องกับความเข้าใจเรื่องเสมอภาคด้วย ความเสมอภาคไม่ได้หมายความว่าเปลี่ยนการเคารพผู้มีฐานะสูงกว่ามาเป็นไม่เคารพใครเลย ตรงกันกันข้าม กลับยิ่งต้องขยายความเคารพและให้เกียรติไปยังเพื่อนมนุษย์ทุกคน เช่นเดียวกับที่ต้องเคารพตัวเอง

แน่นอน หากเสรีภาพถูกมองว่าเป็นสิทธิส่วนตัวที่มีอยู่โดยปราศจากเงื่อนไข ใครอยากจะละเมิดล่วงเกินใครก็ได้ มันก็มีแต่จะนำไปมาสู่การแตกร้าวของสังคมโดยรวม และตัดเฉือนเยื่อใยที่มนุษย์พึงมีต่อกัน เช่นเดียวกับความเสมอภาคที่ปราศจากภราดรภาพคอยกำกับ สภาพดังกล่าวรังแต่จะนำไปสู่สงครามส่วนตัวระหว่างผู้คน ยามนั้นโรคริษยารวมหมู่จะระบาด และถ้อยคำผรุสวาทจะถูกเชิดชูให้เป็นวีรกรรม

ด้วยเหตุดังนี้ แนวคิดต้นแบบของประชาธิปไตยจึงชูธง  _เสรีภาพ เสมอภาค ภราดรภาพ_  ขึ้นมาพร้อมกันและผูกพ่วงไว้ด้วยกันเสมอ

![](https://waymagazine.org/wp-content/uploads/2018/03/q15-1000x1000.jpg)

พูดกันตามความจริง ในระยะเกือบ 4 ปีมานี้ สังคมไทยก็ไม่ได้มีเสรีภาพเหลือเท่าใด ดังนั้นจึงเป็นเรื่องน่าเสียดายมาก หากฝ่ายก้าวหน้าบางกลุ่มบางคนไม่ได้ใช้มันอย่างคุ้มค่า ไม่ใช้มันขยายทั้งแนวคิดและแนวร่วมของฝ่ายตน ซึ่งจำเป็นต้องอาศัยการสื่อสารที่ประณีต บรรจง เพื่อเข้าถึงคนหมู่มาก

ผมเห็นด้วยกับศาสตราจารย์นิธิ เอียวศรีวงศ์ ซึ่งกล่าวไว้ว่า  _“เสรีภาพก็เหมือนอะไรอื่นๆอีกมากในโลก…จะดีหรือไม่ดีก็ขึ้นอยู่กับว่าเราสร้างเงื่อนไขปัจจัยต่างๆที่เอื้อให้เสรีภาพอำนวยผลดีหรือสร้างเงื่อนไขปัจจัยที่เอื้อให้เสรีภาพอำนวยผลร้าย”_  [[7]](https://waymagazine.org/farmer_revolution/#footnote "Jump to Footnotes at end of page")

ทั้งนี้และทั้งนั้น ที่ผมพูดมาทั้งหมดไม่ได้หมายความว่าเห็นด้วยกับการจำกัดเสรีภาพ ซึ่งระบอบอำนาจนิยมทำอยู่แล้ว ตรงกันข้าม ผมคิดว่าประเทศไทยจำเป็นต้องมีเสรีภาพ ทั้งในทางการเมืองและในทางสังคม เพราะเสรีภาพที่แท้จริงจะช่วยปลดเปลื้องประชาชนจากโซ่ตรวนแห่งการเอารัดเอาเปรียบ จากการกดขี่ครอบงำ และจากความตื้นเขินทางปัญญา

พูดง่ายๆ คือ เสรีภาพของชนหมู่มากย่อมนำไปสู่การปลดปล่อยพลังสร้างสรรค์ และเสริมขยายกระบวนการเรียนรู้ ซึ่งจำเป็นมากสำหรับความเจริญเติบโตของสังคม

ผมเพียงอยากติงไว้ว่า อย่าปล่อยให้สิ่งที่ไม่ใช่เสรีภาพเข้ามาสวมรอยชูธงเดียวกัน

การต่อสู้ทางความคิดในประเทศไทยนั้น ถึงอย่างไรก็ยังต้องดำเนินต่อไปอีกนาน กระทั่งตลอดไป ตราบเท่าที่โลกที่เราเห็นคือโลกที่เราคิด ดังนั้นประเด็นจึงไม่ได้อยู่ที่ทำอย่างไรเราจึงจะคิดเห็นและมองโลกเหมือนกันทั้งประเทศ สภาพเช่นนั้นทั้งเป็นไปไม่ได้และอาจจะไม่ใช่ความจำเป็น

ประเด็นที่สมจริงกว่าคือ เราจะนำความขัดแย้งทางความคิดมาไว้ในปริมณฑลที่จัดการได้ด้วยวิธีใด เรื่องนี้ผมเกรงว่าเจ้าของความคิดที่แตกต่างกันจะต้องปรับตัวบ้างไม่มากก็น้อย

ดังที่เรียนไว้แล้วตั้งแต่แรกว่าโลกที่เรามองเห็นนั้น ล้วนมาจากความคิดที่อยู่ในหัวของเราเอง ด้วยเหตุดังนี้ ตราบเท่าที่ความคิดสมบูรณ์แบบไม่มีอยู่ในหัวใคร ก็ย่อมไม่มีใครที่สามารถมองเห็นโลกได้อย่างครบถ้วน

นอกจากนี้แล้ว ในห้วงยามที่มนุษย์เราเสนอความเห็นของตนเอง ทุกคนต่างก็หนีไม่พ้นกับดักของภาษา ซึ่งเป็นเพียงสัญลักษณ์ที่มนุษย์ใช้ย่อความจริง ยังไม่ต้องเอ่ยถึงว่าถ้อยคำบางคำที่ถูกนำมาใช้ บางทีก็หลุดไปจากความจริงเสียด้วยซ้ำ ดังนั้นการพรรณนาสภาพของโลกที่เราเห็น จึงมักถูกย่อให้แคบลงมาอีก

ในทางกลับกัน ภาษาที่มนุษย์ใช้ย่อความจริง คือภาษาที่มนุษย์ใช้สร้างความคิดด้วย เราสร้างความคิดด้วยวิธีอื่นไม่ได้ นอกจากจะเอาถ้อยคำมาร้อยเรียงกัน ดังนั้นการมองโลกผ่านความคิด ถึงอย่างไรก็ต้องมีส่วนขาดตกบกพร่อง เป็นแค่ความจริงที่ถูกย่อส่วน หรือถูกตัดทิ้งไปในบางมิติ ซึ่งไม่ใช่ความจริงในส่วนทั้งหมด กระทั่งไม่ใช่ความจริงเอาเสียเลย

ยิ่งในยุคโลกาภิวัตน์ ซึ่งพาเราตกไปอยู่ในวงล้อมของสงครามจินตนาการ ด้วยการรับข่าวสารอย่างชุลมุน และมองโลกผ่านถ้อยคำในคอมพิวเตอร์อย่างเข้มข้น โอกาสจะหลุดจากความเป็นจริงก็ยิ่งมีมากขึ้น และถ้าไม่ตั้งสติให้ดี แทนที่สังคมอุดมปัญญาจะผุดบังเกิด บางที Ignorant Society อาจจะโผล่งอกขึ้นมาแทนก็ได้

แน่ละ เราอาจชดเชยจุดอ่อนตรงนี้ได้ด้วยการออกจากหน้าจอไปสัมผัสโลกภายนอกให้มาก ปรับสมดุลระหว่างโลกจริงกับกับโลกเสมือนจริง รวมทั้งฟังซึ่งกันและกัน หรือฟังผู้อื่นให้มาก นั่นคือส่วนที่เจ้าของความคิดทุกฝ่ายจะต้องปรับตัว

ในมุมมองของผม สิ่งหนึ่งที่พวกเราควรเลิกอย่างเด็ดขาดคือการผลิต hate speech ใส่คนที่คิดต่าง ทั้งนี้เนื่องจากถ้อยคำหมิ่นหยามชิงชังนั้นทำให้ทั้ง debate และ dialogue ในสังคมเกิดขึ้นได้ยาก อันที่จริงการกระทำดังกล่าวไม่ใช่มองโลกตามความคิด หากเป็นการมองโลกโดยไม่คิด ดังนั้นสิ่งที่ดูคล้ายความเห็น แท้จริงแล้วคือแผ่นป้ายดำมืด ทั้งว่างเปล่ากดทับ และปิดบังโอกาสของสังคมในการค้นหาความจริงร่วมกัน

![](https://waymagazine.org/wp-content/uploads/2018/03/q16-1000x1000.jpg)

ความขัดแย้งในสังคมนั้นมีทั้งที่จำเป็นและไม่จำเป็น สังคมได้ประโยชน์จากความขัดแย้งที่จำเป็น แต่เสียประโยชน์จากความขัดแย้งที่ไม่จำเป็น ซึ่งหมายถึงความขัดแย้งที่ถูกขยายมากไปจนไร้เหตุไร้ผลและนำไปสู่ความรุนแรง

พูดก็พูดเถอะ ในเมื่อเราพาปัญหาหลายอย่างข้ามกาลเวลามาถึงศตวรรษที่ 21 แล้ว ก็ไม่ควรทำให้เรื่องมันเลวร้ายลงอีกด้วยการลดทอนวิธีแก้ไข

ในเมื่อสภาพของสังคมไทยทุกวันนี้ ชุดความคิดทั้งของ Pre-modern, Modern, และ Post-modern ต่างมาปรากฏอยู่ในเวลาและสถานที่เดียวกันโดยมีคนไทยต่างกลุ่มเป็นเอเยนต์ เราย่อมไม่มีทางเลือกเป็นอื่นนอกจากต้องอดทนต่อกันและยอมรับความแตกต่าง

แต่เรื่องที่ไม่ต้องอดทนและไม่ควรอดทนคือการกดขี่ข่มเหงและการละเมิดสิทธิผู้คน ไม่ว่ามันจะมาจากแนวคิดฝ่ายไหนก็ตาม

อันที่จริงสังคมไทยก็เช่นเดียวกับสังคมอื่น เราจำเป็นต้องมีทั้งการเปลี่ยนแปลงและความต่อเนื่อง ไปพร้อมๆ กัน เราต้องมีทั้ง changes และ continuity เพื่อให้เกิดความเจริญงอกงามอย่างมีราก ดังนั้นจึงจำเป็นต้องมีทั้งฝ่ายอนุรักษนิยมและฝ่ายก้าวหน้ามาช่วยกันสร้างพลวัตทางสังคม อันนี้เป็นมุมที่ผมอยากจะใช้มองประเทศไทย ในวันใดก็ตามที่เราได้เสรีภาพคืนมา

ผมคิดว่ามันเป็นไปไม่ได้อีกแล้วที่จะมองคนไทยในปัจจุบันเป็นอะไรก้อนเดียว คิดเหมือนกัน อยู่เหมือนกัน โดยไม่มีทั้งปัจเจกภาพและปัจเจกบุคคล ไม่มีกลุ่มย่อยรอยแยกในเรื่องวิถีชีวิต ความเชื่อ รสนิยม ตลอดจนความคิดเห็นเรื่องบ้านเมือง

พูดกันตามความจริง content ของประเทศไทยนั้นคือความหลากหลายมาตลอด ไม่ว่าจะเป็นในด้านเชื้อชาติ ชาติพันธุ์ ภาษา วัฒนธรรม ดนตรี ศิลปะ หรือแม้แต่อาหารการกิน พวกเราล้วน blend ทุกอย่างจากองค์ประกอบที่หลากหลายทั้งสิ้น จนแทบกล่าวได้ว่าความเป็นไทยแท้คือ ‘ลูกผสม’

ดังนั้นจึงไม่มีเหตุผลใดที่เราจะคิดต่างกันไม่ได้ ไม่มีเหตุผลใดที่เราจะหยุด liberalism ไว้ที่เรื่องการทำมาหากินเท่านั้น

แน่นอน ในสังคมที่ผู้คนแตกต่างหลากหลาย ประเด็นความเป็นธรรมและความยุติธรรมย่อมสำคัญที่สุด มิฉะนั้นแล้วจะรักษาเอกภาพไว้ได้ยาก เอกภาพของสิ่งที่แตกต่างจำเป็นต้องมีแกนกลางที่ร้อยใจทุกฝ่ายไว้ได้ ที่ทุกฝ่ายเชื่อถือและมั่นใจว่าตัวเองจะได้รับการปฏิบัติอย่างถูกต้อง ข้อนี้ ผมคงไม่ต้องพูดก็ได้ว่าเป็นหน้าที่ของสถาบันทางการเมืองการปกครองที่ทุกฝ่ายเข้าถึงได้

สุดท้ายการอยู่ท่ามกลางความแตกต่างหลากหลายจะเกิดขึ้นไม่ได้เลยถ้าพวกเราแต่ละคนไม่ถอยห่างจากตัวเองสักหนึ่งก้าวเพื่อเปิดพื้นที่ปลูกศรัทธาในเพื่อนมนุษย์ที่ไม่ได้เหมือนเราเสียทีเดียวเราต้องเชื่อมั่นว่าภายใต้ผิวพรรณหลากสีภายในเรื่องราวหลากหลายคือจิตวิญญาณมนุษย์อันเป็นสากลและนั่นคือสิ่งที่เรามีร่วมกัน

การเชื่อมร้อยระหว่างมนุษย์นั้นไม่ได้มาจากความคิดเพียงอย่างเดียวบ่อยครั้งเราอาจพบคนที่คิดอ่านไม่ตรงกันแต่จิตใจกลับละม้ายคล้ายคลึง

ดังนั้น ในบางห้วงบางขณะเราจึงไม่ควรไว้ใจเหตุผลของตัวเองมากเกินไป ความรู้สึกเบื้องลึกที่ตรงไปตรงมาอาจจะสอดคล้องกับความจริงมากกว่าเหตุผลที่ปรุงขึ้นด้วยอคติหรือฉันทาคติ อย่างหลังนี้บางทีก็เป็นแค่กรงขังที่อยู่ในรูปของจินตนาการ

ในชีวิตจริงของคนเรานั้นจำเป็นต้องมีทั้งที่สถานที่ยึดโยงและหมุดหมายที่จะก้าวไปข้างหน้าเพราะฉะนั้นพวกเราอย่าได้มาเถียงกันเลยว่าสิ่งใหม่ดีไปหมดหรือสิ่งเก่าย่อมดีกว่าใหม่เสมอประเด็นมันอยู่ที่การคัดกรองทั้งสองส่วน

อย่างไรก็ตามชีวิตเป็นอนิจจังสังคมก็เป็นอนิจจังถึงที่สุดแล้วโลกเปลี่ยนแปลงอยู่ตลอดเวลาและมีระบบคัดกรองของมันเองว่าจะพาสิ่งใดติดตามไปด้วยจะทิ้งสิ่งใดไว้ข้างหลัง

เมื่อเป็นเช่นนี้บางทีอัตวิสัยของเราก็ต้องแข่งขันกับภววิสัยของโลกหรือบางทีก็ต้องเกาะติดไปกับมันไม่มีความคิดใดกำหนดโลกได้อย่างไร้ขอบเขต

ทั้งหมดนี้คือมุมมองของผมซึ่งก็มาจากความคิดอันจำกัดอีกทั้งถูกย่อส่วนลงไปอีกด้วยความจำกัดของภาษาดังนั้นหากท่านทั้งหลายจะเห็นต่างหรือจะช่วยเพิ่มเติมเสริมขยายผมก็ยินดี

![](https://waymagazine.org/wp-content/uploads/2018/03/q17-1000x1000.jpg)

ผมทราบดีว่าที่พูดมาทั้งหมดอาจจะไม่ฉลาดนักในทางการเมือง

แต่ผมไม่ใช่นักการเมืองอีกทั้งยังชราภาพแล้วจึงไม่ได้ยึดถือในคตินั้นแต่ผมก็อยากขออภัย ถ้าสิ่งที่พูดบังเอิญไปขัดใจผู้ใด

ขอบคุณทุกท่านที่ให้เกียรติรับฟัง

----------

##### เชิงอรรถ

1. อยู่ในข้อแรกของ ธรรมบท  
2. ณ กาฬ เลาหะวิไลย (โพสต์ทูเดย์ 1 ธันวาคม 2560)  
3.  [Mark Zuckerberg apologises for the way Facebook has been used to divide people  
](https://www.telegraph.co.uk/news/2017/10/01/mark-zuckerberg-apologises-way-facebook-has-used-divide-people/)4.  [Sean Parker unloads on Facebook: “God only knows what it’s doing to our children’s brains”  
](https://www.axios.com/sean-parker-unloads-on-facebook-god-only-knows-what-its-doing-to-our-childrens-brains-1513306792-f855e7b4-4e99-4d60-8d51-2775559c2671.html)5. เรื่องเดิม อ้างแล้ว  
6. อ้างใน นันทิยา วรเพชรายุทธ (โพสต์ทูเดย์ 18 ธันวาคม 2560)  
7. นิธิ เอียวศรีวงศ์ https://prachatai.com/journal/2017/11/74012

-   8.8KSHARES
-   [Facebook](https://www.facebook.com/sharer/sharer.php?u=https://waymagazine.org/puey_talk16/&t=%E0%B8%9B%E0%B8%B2%E0%B8%90%E0%B8%81%E0%B8%96%E0%B8%B2%E0%B8%89%E0%B8%9A%E0%B8%B1%E0%B8%9A%E0%B9%80%E0%B8%95%E0%B9%87%E0%B8%A1+%27%E0%B8%9B%E0%B8%A3%E0%B8%B0%E0%B9%80%E0%B8%97%E0%B8%A8%E0%B9%84%E0%B8%97%E0%B8%A2%E0%B9%83%E0%B8%99%E0%B8%84%E0%B8%A7%E0%B8%B2%E0%B8%A1%E0%B8%84%E0%B8%B4%E0%B8%94+%E0%B8%84%E0%B8%A7%E0%B8%B2%E0%B8%A1%E0%B8%84%E0%B8%B4%E0%B8%94%E0%B9%83%E0%B8%99%E0%B8%9B%E0%B8%A3%E0%B8%B0%E0%B9%80%E0%B8%97%E0%B8%A8%E0%B9%84%E0%B8%97%E0%B8%A2%27+%E0%B9%82%E0%B8%94%E0%B8%A2+%E0%B9%80%E0%B8%AA%E0%B8%81%E0%B8%AA%E0%B8%A3%E0%B8%A3%E0%B8%84%E0%B9%8C+%E0%B8%9B%E0%B8%A3%E0%B8%B0%E0%B9%80%E0%B8%AA%E0%B8%A3%E0%B8%B4%E0%B8%90%E0%B8%81%E0%B8%B8%E0%B8%A5)
-   [Twitter](https://waymagazine.org/farmer_revolution/#)
-   [Line](https://social-plugins.line.me/lineit/share?url=https%3A%2F%2Fwaymagazine.org%2Fpuey_talk16%2F)

tagged [14 ตุลาคม 2516](https://waymagazine.org/tag/14-%e0%b8%95%e0%b8%b8%e0%b8%a5%e0%b8%b2%e0%b8%84%e0%b8%a1-2516/) [ปาฐกถา](https://waymagazine.org/tag/%e0%b8%9b%e0%b8%b2%e0%b8%90%e0%b8%81%e0%b8%96%e0%b8%b2/) [ป๋วย อึ๊งภากรณ์](https://waymagazine.org/tag/%e0%b8%9b%e0%b9%8b%e0%b8%a7%e0%b8%a2-%e0%b8%ad%e0%b8%b6%e0%b9%8a%e0%b8%87%e0%b8%a0%e0%b8%b2%e0%b8%81%e0%b8%a3%e0%b8%93%e0%b9%8c/) [เสกสรรค์ ประเสริฐกุล](https://waymagazine.org/tag/%e0%b9%80%e0%b8%aa%e0%b8%81%e0%b8%aa%e0%b8%a3%e0%b8%a3%e0%b8%84%e0%b9%8c-%e0%b8%9b%e0%b8%a3%e0%b8%b0%e0%b9%80%e0%b8%aa%e0%b8%a3%e0%b8%b4%e0%b8%90%e0%b8%81%e0%b8%b8%e0%b8%a5/)

### Author

[![Avatar](https://waymagazine.org/wp-content/uploads/2016/02/WAYteam_2016_circle-1-290x290.png)](https://waymagazine.org/author/editorial-staff/)

[กองบรรณาธิการ](https://waymagazine.org/author/editorial-staff/)  
ทีมงานหลากวัยหลายรุ่น แต่ร่วมโต๊ะความคิด แลกเปลี่ยนบทสนทนา แชร์ความคิด นวดให้แน่น คนให้เข้ม เขย่าให้ตกผลึก ผลิตเนื้อหาออกมาในนามกองบรรณาธิการ WAY

![](https://waymagazine.org/wp-content/uploads/2018/02/IMG_20180222_163621_.jpg)

[READ](https://waymagazine.org/category/culture/read/ "Read")

## Way to Read: เมื่อโลก (ปัจจุบัน) ไม่มีประวัติศาสตร์

[23 Feb 2018](https://waymagazine.org/way_2_read_present_history/)  -  [นิธิ นิธิวีรกุล](https://waymagazine.org/author/nithi/ "Posts by นิธิ นิธิวีรกุล")

คำนำสำนักพิมพ์บอกกล่าวไว้ว่า

> …เชื่อว่า ‘หมายเหตุสังคม’ เล่มนี้คงช่วยคลายความคิดถึงของผู้อ่านที่มีต่อนักเขียนลงไปบ้าง แต่น่าจะดีกว่า ถ้ามันส่งผลให้ ‘เรา’ เข้าใจกันมากขึ้น เบียดเบียนกันน้อยลง!…

กล่าวอย่างตรงไปตรงมา ในวาระอันใกล้งานปาฐกถาพิเศษ ป๋วย อึ๊งภากรณ์ วันที่ 9 มีนาคม 2561 ที่จะถึงนี้ องค์ปาฐกของปาฐกถาพิเศษ ป๋วย อึ๊งภากรณ์ ครั้งที่ 16 คือ เสกสรรค์ ประเสริฐกุล กับหัวข้อปาฐกถา ‘ประเทศไทยในความคิด ความคิดในประเทศไทย’ พลันที่ชื่อของ เสกสรรค์ ประเสริฐกุล ได้รับการเผยแพร่ผ่านคลิปวีดิโอออกไปในวงกว้าง น้ำเสียงของการรอคอยจากผู้ให้ความนับถือและเคารพในตัวตนของอดีตผู้นำศึกษาเหตุการณ์ 14 ตุลา อาจไม่แตกต่างมากนักกับคำกล่าวที่ เวียง-วชิระ บัวสนธ์ ในฐานะบรรณาธิการสำนักพิมพ์สามัญชน ซึ่งจัดพิมพ์ผลงานของเสกสรรค์ทุกเล่ม เขียนไว้ในคำนำของ  _เมื่อโลกไม่มีประวัติศาสตร์_ หนังสือที่รวมบทความของเสกสรรค์จากหนังสือพิมพ์ ในช่วงระหว่าง ปี 2545-2546

ทั้งหนังสือเล่มนี้ที่ตีพิมพ์ออกมาในห้วงปี 2547

ทั้งปาฐกถาที่ใกล้จะมาถึงในเดือนมีนาคม 2561

อาจแตกต่างในแง่ของการนำเสนอ แต่เชื่อว่า ‘สาร’ ที่แฝงอยู่ในเนื้องานและคำพูดของเสกสรรค์คงช่วยให้ผู้เขียน-ในฐานะผู้ติดตามงานของนักเขียนผู้นี้มาตั้งแต่วัยละอ่อนกระทั่งเฉียดใกล้กลางคนเข้าไปทุกขณะ ได้คลายความคิดถึงลงไปได้บ้าง ดั่งที่บรรณาธิการสำนักพิมพ์ได้เขียนไว้ และคงจะดียิ่งขึ้น ถ้ามันส่งผลให้เราเข้าใจกันมากขึ้น เบียดเบียนกันน้อยลง!

_เมื่อโลกไม่มีประวัติศาสตร์_ เปิดเล่มด้วย ‘ปลายฝนต้นหนาว’ บทความซึ่งตีพิมพ์ครั้งแรกในหนังสือพิมพ์  _มติชนรายวัน_  ฉบับวันที่ 9 พฤศจิกายน 2545 ด้วยประโยคในท่อนสุดท้ายของพารากราฟหน้าที่ 17 ไว้ว่า

> …ความผันแปรของฤดูกาล…จะว่าไปก็มีอะไรละม้ายกับบรรยากาศในสังคม โดยเฉพาะอย่างยิ่งสังคมที่ยังไม่ลงตัวแบบบ้านเรา ซึ่งดีชั่วอยู่เคล้าระคน มืดสว่างแย่งกันเป็นเจ้าของพื้นที่ กระทั่งบางครั้งบางทีต้องเลือกรักบ้านเมืองคราวละหนึ่งห้วงยาม…

แค่ถ้อยคำในท่อนนี้จากประวัติศาสตร์บนสื่อสิ่งพิมพ์เมื่อ 16 ปีก่อน ใช่หรือไม่ว่าอดไม่ได้ที่จะหวนกลับมาดูสภาวการณ์ในปัจจุบันของสังคมที่นิยามความดี/ความชั่วกลายเป็นหมุดหมายสำคัญที่นำมาสู่การแย่งชิงพื้นที่ทางการเมือง กระทั่งไม่อาจปฏิเสธว่ากลายเป็นเหตุผลสำคัญที่นำไปสู่การรัฐประหารเมื่อเกือบสี่ปีที่ผ่านมา

แม้เนื้อหาในบทความนี้จะเล่าถึงคนสองคนที่เคี่ยวกรำตัวเองในสายอาชีพแตกต่างกัน คนหนึ่งมุ่งไปสู่การเป็นนักเทนนิสระดับโลก ขณะที่อีกคนมุ่งไปสู่ห้องขังในฐานะอดีตนายแพทย์ที่สังหารคนรักตัวเอง คำถามสำคัญในประเด็นของบทความนี้จึงอยู่ที่สังคมแบบไหนผลิตคนสองคนที่แตกต่างกันออกมา และเลยไปถึงผู้คนแบบใดที่แยกไม่ออกระหว่างฆาตกรกับหน้าตาทางสังคมที่ถูกแขวนลอยไว้กับคำว่า ‘นายแพทย์’

พูดก็พูดเถอะ ไม่เกินเลยที่จะกล่าวว่า ผู้คนในปัจจุบัน กระทั่งย้อนถอยกลับไปก่อนหน้าวันที่ 22 พฤษภาคม 2557 ต่างก็แยกแยะไม่ออกระหว่างเผด็จการกับความดีที่ควรเป็นในฐานะของอาชีพอาชีพหนึ่งที่ควรดำเนินตนในครรลองที่ควร มิใช่ถือตนว่ามีอำนาจจากปืนและรถถังจะเที่ยวสถาปนาตนและพวกพ้องเป็นคนดี แล้วไล่ล่าคนคิดต่างไปจำคุกเพื่อจะธำรงไว้ซึ่งความสงบเรียบร้อยภายใต้ความมั่นคงแห่งชาติ

ซึ่งก็น่าสนใจใช่ไหม สังคมแบบใดที่หวาดกลัวกันได้ขนาดนั้น ถึงกับยินยอมให้เขาเข้ามากระชากอำนาจและแย่งชิงทุกอย่างไปจากมือ แต่กลับยิ้มร่าทั้งน้ำตาด้วยความปีติพลางกู่ร้องยินดี

ท่ามกลางกระแสความคิดที่มองว่า ประชาธิปไตยไม่ใช่แค่การเลือกตั้ง และเสียงส่วนใหญ่ไม่ได้หมายความว่าจะเป็นเสียงที่มีคุณภาพ บ่อยครั้งด้วยซ้ำไปที่เสียงส่วนใหญ่นำมาซึ่งทรราช ซึ่งกลายเป็นชุดความคิดที่แพร่หลายในหมู่ชนที่ออกไปเรียกร้องประชาธิปไตยในนามของมวลมหาชน การอ่าน  _เมื่อโลกไม่มีประวัติศาสตร์_  อีกครั้งในห้วงยามปัจจุบันทำให้ทบทวนถึงหลายสิ่งหลายอย่างที่ควรจะไปได้ไกลกว่าการกำหนดนิยามทางการเมืองไว้แค่เพียงคำว่า ‘ความดี/ความชั่ว’ ไม่ว่าจะเป็นในเรื่องของเสรีภาพที่มักจะถูกค่อนขอดว่าต้องมีมาพร้อมหน้าที่ และหน้าที่นั้นหมายความเพียงแค่การทำตามคำสั่งโดยไม่ปริปากตั้งคำถาม ซึ่งเสกสรรค์ได้แสดงทัศนะในเรื่องนี้ไว้ในบท _‘_สังคมไทยกับ ‘วันประชาธิปไตย’ ‘ ว่า

> …เสรีภาพส่วนตัวนั้นดีแน่ แต่ความหมายของมันจะหมดสิ้นไปทันที ถ้าคุณคิดว่า นั่นเป็นแค่การเฉือนโลกบางส่วนเสี้ยวมาถือครองโดยลำพัง…

ไม่ได้จะบอกว่าการเฉือนโลกบางส่วนเสี้ยวของฟากฝั่งใดเป็นการถือครองโดยลำพังมากกว่า หากแต่การเสียสละภายใต้วาทกรรมของการต่อสู้เพื่อประชาธิปไตย มันไม่ควรเป็นการอนุญาตให้อำนาจนอกระบบถือปืนเข้ามาปล้นชิงสิ่งที่ควรเป็นของประชาชน ขณะเดียวกันกลับเงียบงันเมื่อเห็นฟากฝั่งที่ตนกู่ร้องยินดี ซึ่งอีกนั่นแหละ เสกสรรค์ได้กล่าวถึงประเด็นนี้ไว้ให้เทียบเคียงในบท ‘อิทธิพลและความเอื้ออาทร’ ว่า

> …ในบ้านเรา ผู้คนจำนวนมากยังมีชีวิตที่เสียเปรียบในเชิงโครงสร้าง ด้วยเหตุนี้ จึงเห็นว่าการฝากเนื้อฝากตัวอยู่ในความอุปถัมภ์ของเจ้าพ่อเป็นทางออกอย่างหนึ่ง ทำให้ได้รับทั้งผลประโยชน์และความมั่นคงปลอดภัย…

และ

> …กลุ่มอิทธิพลในเมืองไทยจึงไม่ได้มีแต่ด้านที่เป็นมิจฉาชีพอย่างเดียว หากยังมีด้านที่เป็น ‘บารมี’ พึ่งพาอาศัยได้ในสายตาของคนจำนวนไม่น้อย เมื่อคนเหล่านี้คิดจะแปรอิทธิพลทางสังคมให้กลายเป็นโอกาสทางการเมืองก็ย่อมทำได้โดยไม่ยากนัก…

กระทั่ง

> …ระบอบประชาธิปไตยนั้นถือกำเนิดมาจากแนวคิดที่เชื่อในความเท่าเทียมของมนุษย์ แม้ว่าจะมอบสิทธิ์ในการบริหารบ้านเมืองให้กับคณะบุคคล โดยผ่านการเลือกตั้งเป็นระยะๆ แต่ความสัมพันธ์หลักในสังคมก็ยังเป็นแบบแนวราบ คือเน้นเสรีภาพของบุคคลและความเสมอภาคเท่าเทียมกันในทางการเมือง…

กล่าวอย่างถึงที่สุด หนังสือเล่มนี้เกิดขึ้นในห้วงเวลาที่ประเทศอยู่ภายใต้การบริหารของพรรคไทยรักไทย โดยมีนายกรัฐมนตรีที่ชื่อ ทักษิณ ชินวัตร ซึ่งกลายมาเป็นผู้บ่อนทำลายชาติไทย และสร้างความแตกแยกอย่างร้าวลึกที่สุดในทัศนะของฟากฝ่ายที่กุมอำนาจอยู่ในปัจจุบัน หากแต่การย้อนกลับไปอ่านแง่มุมทางความคิดของเสกสรรค์ต่อการบริหารประเทศของพรรคไทยรักไทย ซึ่งกลายเป็นประวัติศาสตร์ที่ถูกนำมาผลิตซ้ำในแง่มุมของทรราชเผด็จการรัฐสภาแล้ว หลายสิ่งหลายอย่างที่เป็นในปัจจุบันของรัฐบาลที่ฉีกทึ้งคุณค่าของประชาธิปไตยเพราะมองว่า หากเสียงส่วนใหญ่ไม่มีคุณภาพ ก็ควรสถาปนาเสียงจากฟากฝ่ายตนขึ้นมาแทน

ใช่หรือไม่ว่าวาทกรรมของการสาดโคลนที่ไร้สำนึกทางประวัติศาสตร์จึงเป็นได้แค่กระจกที่สะท้อนเพียงรูปเงาอันหลงตัวตนที่มองไม่เห็นความชั่วร้ายซึ่งซ่อนอยู่ในความเป็นคนดี

-   [Facebook](https://www.facebook.com/sharer/sharer.php?u=https://waymagazine.org/way_2_read_present_history/&t=Way%20to%20Read:%20%E0%B9%80%E0%B8%A1%E0%B8%B7%E0%B9%88%E0%B8%AD%E0%B9%82%E0%B8%A5%E0%B8%81%20(%E0%B8%9B%E0%B8%B1%E0%B8%88%E0%B8%88%E0%B8%B8%E0%B8%9A%E0%B8%B1%E0%B8%99)%20%E0%B9%84%E0%B8%A1%E0%B9%88%E0%B8%A1%E0%B8%B5%E0%B8%9B%E0%B8%A3%E0%B8%B0%E0%B8%A7%E0%B8%B1%E0%B8%95%E0%B8%B4%E0%B8%A8%E0%B8%B2%E0%B8%AA%E0%B8%95%E0%B8%A3%E0%B9%8C)
-   [Twitter](https://waymagazine.org/farmer_revolution/#)
-   [Line](https://social-plugins.line.me/lineit/share?url=https%3A%2F%2Fwaymagazine.org%2Fway_2_read_present_history%2F)

tagged [ประเทศไทยในความคิด ความคิดในประเทศไทย](https://waymagazine.org/tag/%e0%b8%9b%e0%b8%a3%e0%b8%b0%e0%b9%80%e0%b8%97%e0%b8%a8%e0%b9%84%e0%b8%97%e0%b8%a2%e0%b9%83%e0%b8%99%e0%b8%84%e0%b8%a7%e0%b8%b2%e0%b8%a1%e0%b8%84%e0%b8%b4%e0%b8%94-%e0%b8%84%e0%b8%a7%e0%b8%b2%e0%b8%a1/) [ปาฐกถาพิเศษ ป๋วย อึ๊งภากรณ์](https://waymagazine.org/tag/%e0%b8%9b%e0%b8%b2%e0%b8%90%e0%b8%81%e0%b8%96%e0%b8%b2%e0%b8%9e%e0%b8%b4%e0%b9%80%e0%b8%a8%e0%b8%a9-%e0%b8%9b%e0%b9%8b%e0%b8%a7%e0%b8%a2-%e0%b8%ad%e0%b8%b6%e0%b9%8a%e0%b8%87%e0%b8%a0%e0%b8%b2%e0%b8%81/) [เมื่อโลกไม่มีประวัติศาสตร์](https://waymagazine.org/tag/%e0%b9%80%e0%b8%a1%e0%b8%b7%e0%b9%88%e0%b8%ad%e0%b9%82%e0%b8%a5%e0%b8%81%e0%b9%84%e0%b8%a1%e0%b9%88%e0%b8%a1%e0%b8%b5%e0%b8%9b%e0%b8%a3%e0%b8%b0%e0%b8%a7%e0%b8%b1%e0%b8%95%e0%b8%b4%e0%b8%a8%e0%b8%b2/) [เสกสรรค์ ประเสริฐกุล](https://waymagazine.org/tag/%e0%b9%80%e0%b8%aa%e0%b8%81%e0%b8%aa%e0%b8%a3%e0%b8%a3%e0%b8%84%e0%b9%8c-%e0%b8%9b%e0%b8%a3%e0%b8%b0%e0%b9%80%e0%b8%aa%e0%b8%a3%e0%b8%b4%e0%b8%90%e0%b8%81%e0%b8%b8%e0%b8%a5/)

### Author

[![นิธิ นิธิวีรกุล](https://waymagazine.org/wp-content/uploads/2018/09/nithi01.jpg)](https://waymagazine.org/author/nithi/)

[นิธิ นิธิวีรกุล](https://waymagazine.org/author/nithi/)  
เส้นทางงานเขียนสวนทางกับขนบทั่วไป ผลิตงานวรรณกรรมตั้งแต่เรียนชั้นมัธยม มีผลงานรวมเรื่องสั้นและนวนิยายหลายเล่ม ก่อนพาตนเองข้ามพรมแดนมาสู่งานจับประเด็น เรียบเรียง รายงานสถานการณ์ทางความรู้และข้อเท็จจริงในสนามออนไลน์ เป็นหนึ่งในกองบรรณาธิการที่สาธิตให้เห็นว่า ข้ออ้างรออารมณ์ในการทำงานเป็นสิ่งงมงาย

![](https://waymagazine.org/wp-content/uploads/2018/02/prajak-f.jpg)

[INTERVIEW](https://waymagazine.org/category/interview/ "Interview")

## เสกสรรค์ในความคิด ประเทศในความหวัง: ประจักษ์ ก้องกีรติ

[17 Feb 2018](https://waymagazine.org/interviewprajak/)  -  [กองบรรณาธิการ](https://waymagazine.org/author/editorial-staff/ "Posts by กองบรรณาธิการ")

![](https://waymagazine.org/wp-content/uploads/2018/02/prajak-.jpg)

##### เรื่อง: วีรพงษ์ สุนทรฉัตราวัฒน์ / โกวิท โพธิสาร  
ภาพ: โกวิท โพธิสาร

#### บทสัมภาษณ์ชิ้นนี้เกิดขึ้นบนสถานการณ์พิเศษ…

หัวข้อใหญ่ที่ WAY พูดคุยกับ  **ผศ.ดร.ประจักษ์ ก้องกีรติ**  คือ ความคิดทางสังคมการเมืองของ เสกสรรค์ ประเสริฐกุล เนื่องในวาระปาฐกถาพิเศษ ป๋วย อึ๊งภากรณ์ ครั้งที่ 16 ที่จะมีขึ้นในวันที่ 9 มีนาคม 2561 จัดโดยคณะเศรษฐศาสตร์ มหาวิทยาลัยธรรมศาสตร์

แต่การพูดถึงความคิดทางสังคมการเมืองของ เสกสรรค์ ประเสริฐกุล ไม่สามารถบ่ายเบี่ยงใช้ทางเลี่ยงไม่พูดถึงสังคมการเมืองไทยร่วมสมัยได้ ขณะเดียวกันก็ไม่สามารถแสร้งมองไปยังอนาคตแสงต่ำเพียงทิศเดียว เพราะคุณูปการทางความคิดของ เสกสรรค์ ประเสริฐกุล ในทัศนะของ ประจักษ์ ก้องกีรติ คือการศึกษาพลวัตทางการเมือง และการพัฒนาประชาธิปไตย ในบทความชิ้นสำคัญของ ดร.เสกสรรค์ ประเสริฐกุล: ‘พัฒนาการของความสัมพันธ์ระหว่างรัฐกับสังคมในประเทศไทย: แง่คิดเกี่ยวกับพลวัตทางการเมือง และการพัฒนาประชาธิปไตย’

งานวิทยานิพนธ์ปริญญาเอกของ ดร.ประจักษ์ ก้องกีรติ ‘ศึกษาบริบทความรุนแรงในสังคมการเมืองไทย: เจ้าพ่อ กระสุนปืนและหีบการเลือกตั้ง’ ก็แตกกิ่งต่อยอดมาจากกรอบการมองรัฐและสังคมของ เสกสรรค์ ประเสริฐกุล

แม้กรอบการพูดคุยกับอาจารย์ประจำคณะรัฐศาสตร์ มหาวิทยาลัยธรรมศาสตร์ผู้นี้ จะจำกัดไว้ที่ความคิดทางการเมืองของนักคิดนักเขียนคนสำคัญของสังคมไทยอย่าง เสกสรรค์ ประเสริฐกุล แต่รายทางของการพูดคุยกลับน่าสนใจยิ่ง

ประจักษ์ชี้ให้เห็นตั้งแต่การก่อร่างสร้างตัวตนของรัฐรวมศูนย์ในยุคล่าอาณานิคม การครอบงำและผูกขาดอำนาจไว้ที่ส่วนกลาง ขณะที่สังคมไทยคือพหุวัฒนธรรมที่หลากหลาย แต่โดมแก้วทึบแสงของรัฐโบราณกลับครอบงำด้วยอุดมการณ์อนุรักษนิยม

การครอบงำนี้เป็นปัจจัยสำคัญทำให้สังคมมีความเหลื่อมล้ำทุกมิติ ไม่เฉพาะความเหลื่อมล้ำด้านรายได้ อำนาจกระจุกที่ไม่กระจายทำให้สังคมถูกฉีกขาดเป็นเสี่ยงๆ ลอยเคว้งเหมือนขนนกบนอากาศ

จากปรากฏการณ์เสื้อสีสู่การรัฐประหารครั้งล่าสุด ทำให้ประชาชนมีจินตนาการถึงอนาคตของสังคมที่ต่างกัน ภาคประชาสังคมบั่นทอนกำลังกันเองบนประภาคารร้าง อำนาจรัฐเดินเครื่องไปบนมหาสมุทรไม่มีฝั่ง

แต่ประเทศต้องมีความหวัง ประจักษ์ ก้องกีรติ บอกในทำนองว่า สังคมต้องเสกสรรค์พลังร่วมกัน ด้วยอาวุธสองประเภทเป็นขั้นต่ำ

สติของวัยชรา และกล้าหาญแห่งหนุ่มสาว

----------

### ในตอนที่ยังเป็นนักศึกษาภาควิชาการเมืองการปกครอง อาจารย์ได้เรียนรู้อะไรบ้างจากการเรียนรัฐศาสตร์ภายใต้คณบดีที่ชื่อ เสกสรรค์ ประเสริฐกุล ในเวลานั้น

ผมเข้ามาเป็นนักศึกษาในช่วงเวลาที่สำคัญทั้งสำหรับมหาวิทยาลัยธรรมศาสตร์และตัวอาจารย์เสกสรรค์ ผมเข้าธรรมศาสตร์ตอนปี 2537 เป็นปีครบรอบ 60 ปีธรรมศาสตร์ บุคคลที่ถูกเชิญให้มากล่าวปาฐกถาแก่นักศึกษาใหม่ก็คือชายคนที่ชื่อ เสกสรรค์ ประเสริฐกุล

อาจารย์เสกเป็นแรงบันดาลใจให้ผมเลือกเรียนรัฐศาสตร์ ธรรมศาสตร์ แทนที่จะไปเรียนวิศวะตามเส้นทางของเด็กสายวิทย์ การอ่านหนังสืออาจารย์เสกกลายเป็นจุดเปลี่ยนชีวิตตอน ม.5 อยากเรียนเกี่ยวกับเรื่องสังคมการเมือง พอเข้าธรรมศาสตร์ก็ประทับใจที่อาจารย์เสกมากล่าวปาฐกถาในหอประชุมใหญ่ ช่วงนั้นอาจารย์เสกสรรค์เป็นคณบดีคณะรัฐศาสตร์ เป็นผู้บริหาร แต่อาจารย์เสกสรรค์ก็ยังสอนอยู่สม่ำเสมอ ผมมีโอกาสเรียนกับอาจารย์สองสามวิชา

สมัยนั้นการเรียนการสอนมีความใกล้ชิดกันมากระหว่างอาจารย์กับนักศึกษา เพราะจำนวนนักศึกษาไม่มาก โดยเฉพาะสาขาการเมืองการปกครองที่อาจารย์เสกสอน คลาสหนึ่งมีประมาณ 10-20 คน ก็จะได้ถกเถียงแลกเปลี่ยนกันเยอะ ผมยังจำวิชาเอเชียตะวันออกเฉียงใต้กับวิชาชนชั้นนำทางการเมืองได้ดี

ผมได้เรียนรู้จากอาจารย์เสกสรรค์ในหลายประเด็น ถึงแม้ว่าจะเป็นรัฐศาสตร์ แต่เป็นรัฐศาสตร์ที่มีมิติทางประวัติศาสตร์ค่อนข้างยาวไกล วิทยานิพนธ์ของอาจารย์เสกสรรค์ทำเรื่องการเปลี่ยนแปลงรูปแบบของรัฐไทย ตั้งแต่สมัยรัฐจารีตมาสู่รัฐสมัยใหม่ อาจารย์เสกเป็นคนที่มีมิติประวัติศาสตร์เยอะ อ่านเอกสารประวัติศาสตร์เยอะ จึงเป็นส่วนหนึ่งที่เราซึมซับมา เพื่อที่จะเข้าใจการเมืองเราต้องมีมุมมองยาวไกลว่าสังคมและรัฐพัฒนามาอย่างไร ตรงนี้เป็นกรอบคิดที่ติดมาจากการได้เรียนกับอาจารย์เสกสรรค์

![](https://waymagazine.org/wp-content/uploads/2018/02/IMG_2426-s.jpg)

### อาจารย์ประจักษ์เป็นนักศึกษาแบบไหน

เห็นต่างก็คงมีเป็นธรรมดา แต่ตอนนั้นเรายังเด็ก ความคิดของเรายังไม่ได้พัฒนามาก ยังไม่ได้มีมุมมองเชิงวิพากษ์หรือมีข้อโต้แย้งอะไรกับอาจารย์เสกสรรค์ได้ บรรยากาศในชั้นเรียนของอาจารย์เสกมีการกระตุ้นให้คนคิดแล้วก็ตั้งคำถาม เนื่องจากคลาสมันเล็กก็ได้คุยกันเต็มที่

วิชาที่เรียนกับแกคือวิชาผู้นำทางการเมือง พอเรียนไปสักพักก็เริ่มมีความคิดเห็นแย้งว่า ทำไมต้องโฟกัสที่ผู้นำทางการเมืองอย่างเดียว ทำไมเราไม่เรียนอะไรที่เป็นโครงสร้างที่ใหญ่กว่านั้น ผู้นำสำคัญถึงขนาดไปเปลี่ยนแปลงอะไรได้เหรอ ถ้าจะมีประเด็นแย้งอาจารย์เสกสรรค์ก็คงเป็นเรื่องนี้

แต่ที่เป็นตลกร้ายก็คือ เมื่อผมเรียนจบปริญญาเอก กลับมาสอนที่คณะ วิชาแรกที่ผมรับผิดชอบสอนคือ วิชาผู้นำทางการเมืองที่อาจารย์แกเคยสอนผมมาสมัยก่อน

เมื่อความขัดแย้งคลี่คลายในช่วงหลัง เมื่อเราพิจารณามากขึ้น เรากลับพบว่า ปัจจัยเรื่องชนชั้นนำ เรื่องผู้นำ มีความสำคัญ เมื่อก่อนเราละเลย ตอนเรียนเราก็ยังแย้งอยู่ ทำไมไปโฟกัสแค่ผู้นำ? อาจารย์เสกมีความสนใจด้านผู้นำทางการเมือง เรื่องชนชั้นนำทางการเมือง ตอนนั้นเหมือนคนหนุ่มเรารู้สึกอยากเรียนอะไรที่เห็นภาพกว้างๆ แต่เมื่ออายุมากขึ้น เรียนมากขึ้น ศึกษาวิจัยมากขึ้น บวกกับความขัดแย้งทางการเมืองที่เป็นจริงในช่วงหลัง เราพบว่าใช่ เรื่องชนชั้นนำ ผู้นำทางการเมือง เป็นปัจจัยที่สำคัญ

### พอกลับมารับผิดชอบวิชาที่เคยตั้งคำถามด้วยสายตาคู่ใหม่ อาจารย์นำความคิดอาจารย์เสกสรรค์มาต่อยอดเพื่อทำความเข้าใจสังคมการเมืองไทยอย่างไรบ้าง

บังเอิญได้มาสอนวิชาเดียวกับที่อาจารย์เสกสรรค์เคยรับผิดชอบสอน คือวิชาการเมืองเปรียบเทียบกับวิชาการเมืองไทย โดยไม่รู้ตัวกรอบคิดที่ได้รับมาจากแกผมก็เอาไปต่อยอด แน่นอนบางเรื่องมันไม่เชิงวิพากษ์หักล้างเสียทีเดียวแต่เราก็ต่อยอดศึกษาต่อเนื่องไป และจริงๆ แล้วงานของอาจารย์เสกหลายชิ้นผมก็ให้นักศึกษาอ่าน

งานของอาจารย์เสกสรรค์ที่มีคุณูปการต่อสังคมมากก็คือ อาจารย์ศึกษาวิวัฒนาการความสัมพันธ์ระหว่างรัฐกับสังคมตั้งแต่อดีตจนถึงปัจจุบันว่าคลี่คลายตัวมาอย่างไร ถ้าเราได้อ่านวิทยานิพนธ์จนมาถึงงานวิชาการชิ้นหลังๆ รวมถึงงานปาฐกถาต่างๆ ที่อาจารย์ได้ไปพูดในหลายโอกาส จะเห็นได้ว่าความสัมพันธ์ระหว่างรัฐกับสังคมคือธีมใหญ่ที่ร้อยรัดงานในเชิงวิชาการของอาจารย์เสกไว้

เหมือนเป็นประเด็นปัญหาที่แกพยายามจะตอบมาตลอดในเรื่องสังคมการเมือง พยายามจะเข้าใจตรงนี้ ซึ่งเป็นกรอบที่ใหญ่มาก แต่ถ้าจับตรงนี้ได้แม่นยำ จะช่วยให้เราเข้าใจความขัดแย้งทางการเมืองไทยตั้งแต่อดีตมาถึงปัจจุบันว่ามันคลี่คลายมาอย่างไร

เวลาที่มองความขัดแย้งทางการเมืองไทยเราจะเห็นปรากฏการณ์ที่กระจัดกระจาย แต่พออาจารย์เสกจับเรื่องนี้ทำให้เห็นชัดเจน ปัญหาสังคมไทยอยู่ตรงไหน ทำไมประชาธิปไตยไม่ลงหลักปักฐาน ทำไมการเมืองภาคประชาชนไทยอ่อนแอ ทำไมคนไทยมีสำนึกเรื่องความเป็นพลเมืองที่จะรับผิดชอบตัวเองค่อนข้างน้อย หรือพัฒนามาเชื่องช้า ทำไมระดับการกระจายอำนาจต่ำ ทำไมความขัดแย้งรวมศูนย์ที่กรุงเทพฯ ทำไมความขัดแย้งระหว่างชนชั้นนำไทยรุนแรงดุเดือดเลือดพล่าน แล้วก็ยังไม่จบมาถึงปัจจุบัน ทั้งหมดนี้สามารถหาคำตอบได้ถ้าเราเข้าใจพัฒนาการทางประวัติศาสตร์

รัฐไทยถูกสร้างขึ้นเป็นรัฐรวมศูนย์ผูกขาด แต่ขาดเอกภาพและไร้ประสิทธิภาพ แต่เป็นรัฐที่ครอบงำสังคม รัฐเกิดขึ้นมาด้วยสภาพที่ไม่ต่างจากยักษ์ใหญ่ตัวหนึ่ง เข้ามาคุมกำเนิดไม่ให้สังคมหรือภาคประชาสังคมเติบโต รัฐแผ่กิ่งก้านสาขาทำให้ชุมชนภาคประชาสังคมแคระแกร็นหมด แต่ตัวรัฐเองก็ไม่มีประสิทธิภาพ ที่สำคัญรัฐพยายามครอบงำในเชิงอุดมการณ์ด้วยวัฒนธรรมแบบจารีต แบบชาตินิยมที่คับแคบ ตรงนี้ยิ่งทำให้สังคมไม่สามารถมีความยืดหยุ่นในการปรับตัว สังคมประกอบด้วยกลุ่มคนที่หลากหลายอย่างที่รู้กันอยู่ ทั้งชาติพันธุ์ ศาสนา เชื้อชาติ และชนชั้น แต่ในเชิงอุดมการณ์หรือในเชิงจินตนาการ สังคมถูกครอบงำไว้ด้วยความคิดอนุรักษนิยมแบบดั้งเดิม ซึ่งไม่สอดคล้องกับความเป็นจริงในปัจจุบันแล้ว

ตรงนี้แหละ – ถ้าเราเห็นภาพใหญ่ตรงนี้ เราจะมองเห็นว่าทำไมสังคมไทยมีความขัดแย้งต่อเนื่องมาถึงปัจจุบัน ถ้าพูดให้ถึงที่สุดก็คือ กระบวนการสร้างรัฐของเรามีปัญหา กระบวนการสร้างชาติก็ยังไม่ประสบความสำเร็จในการที่จะเป็นชาติของประชาชนที่รองรับความแตกต่างหลากหลาย หรือที่อาจารย์เสกสรรค์ชอบพูดว่า เป็นพหุสังคม พหุวัฒนธรรม

เมื่อเป็นเช่นนี้รัฐก็มีอำนาจมาก แต่ไร้ประสิทธิภาพ สังคมถูกทำให้อ่อนแอและเคลื่อนตัวเข้ามาสู่ยุคปัจจุบัน จำได้ว่าตอนที่ผมเรียนปริญญาตรีเป็นช่วงกระแสโลกาภิวัตน์กำลังถาโถมเข้ามาพอดี และรุ่นผมเป็นรุ่นที่เกิดวิกฤติเศรษฐกิจฟองสบู่ ตอนนั้นอีกโจทย์หนึ่งเริ่มเข้ามาคือโลกาภิวัตน์ ทั้งรัฐไทย ชาติไทยที่อ่อนแอ และไร้ประสิทธิภาพ พอเจอโลกโลกาภิวัตน์เข้ามากระแทกจึงยิ่งเสียศูนย์ ผลประโยชน์ของคนยิ่งแตกกระจัดกระจายและขัดแย้งกัน ทำให้ความขัดแย้งร้าวลึกมาก

ถ้าย้อนกลับไปอ่านงานอาจารย์เสกก็น่าสนใจดีว่า หลายเรื่องที่แกพูดไว้เหมือนเป็นคำทำนายล่วงหน้าว่าสังคมจะแตกแยกรุนแรง อาจารย์เริ่มพูดถึงสิ่งที่เรียกว่า ‘หนึ่งรัฐสองสังคม’ ตั้งแต่ช่วงปี 2537-2538 ซึ่งผมยังเรียนกับอาจารย์เสกสรรค์

หนึ่งรัฐสองสังคม คือ เราอยู่ในรัฐเดียวกัน แต่ด้วยความเหลื่อมล้ำที่สุดขั้วมาก ความแตกต่างด้านรายได้ นำไปสู่ความแตกต่างด้านวิถีชีวิต ไลฟ์สไตล์ จินตนาการถึงชีวิตที่ดีกว่า เหมือนคนในสังคมนี้ถูกฉีกกระชากเป็นสองกลุ่ม ความฝันไม่มาบรรจบกันเลย ช่วงนั้นเราก็เริ่มเห็นรอยปริแยก ถ้าเราไม่สามารถออกแบบสังคมการเมืองมารองรับให้คนสามารถอยู่ร่วมกันได้ รับรองอีกหน่อยก็จะขัดแย้งรุนแรง ซึ่งก็เป็นจริง

ปัญหาใหญ่ของสังคมการเมืองไทยที่อาจารย์เสกสรรค์ชี้ให้เห็นมาโดยตลอด คือรัฐไทยเป็นรัฐที่รวมศูนย์ผูกขาดอย่างไม่น่าเชื่อ ในยุคล่าอาณานิคมมันก็มีความจำเป็นที่ต้องปรับรูปแบบรัฐให้มีความทันสมัยมากขึ้น แล้วก็ผูกขาดรวมศูนย์อำนาจเพื่อความอยู่รอด แต่เมื่อผ่านมาเป็นร้อยปีแล้วรูปแบบรัฐแบบนี้ก็ยังไม่มีการปรับเปลี่ยน มันเลยตอบปัญหาว่าทำไมคนจึงต่อสู้กันอย่างดุเดือด เพื่อมากุมอำนาจรัฐ เพราะถ้ากุมกรุงเทพฯ ได้ ก็กุมทั้งประเทศ

ลองนึกถึงอำนาจที่ถูกกระจายดูสิ ถ้าท้องถิ่นมีอำนาจมีงบประมาณ ชุมชนมีอำนาจจัดสรรงบประมาณของตนเอง มีโรงเรียนดีๆ มีโรงพยาบาลดีๆ กระจายไปอยู่ทั่วทุกหัวมุมเมืองทุกจังหวัด มันก็ไม่จำเป็นต้องต่อสู้เอาเป็นเอาตายเพื่อมายึดกรุงเทพฯ ใช่ไหม ผมไปคุมท้องถิ่นไปเล่นการเมืองท้องถิ่นก็ได้ ผมก็สามารถมีหน้ามีตามีฐานะทางสังคม ทุกคนก็ไม่ต้องเข้ามาที่กรุงเทพฯ ปัญหารัฐรวมศูนย์ผูกขาดอำนาจ แต่ว่าเทอะทะและไร้ประสิทธิภาพ นำไปสู่การต่อยอดศึกษาเรื่องความรุนแรงในวิทยาพนธ์ปริญญาเอกผม ผมพยายามจะตอบคำถามตรงนี้ ผมลงไปศึกษาลึกลงไปตรงนี้ ศึกษาเรื่องความรุนแรงทางการเมือง

### อาจารย์ศึกษาอะไรในความรุนแรงทางการเมืองไทย

ทำไมการเมืองไทยยังมีความรุนแรงแฝงอยู่ตลอดทั้งในการเลือกตั้ง บนท้องถนน ตั้งแต่หลังยุค 14 ตุลาถึงปัจจุบัน ผมใช้กรอบใหญ่ที่พัฒนาต่อเนื่องมาจากงานอาจารย์เสกสรรค์ รัฐไทยไม่ได้เป็นรัฐสมัยใหม่เต็มที่ แต่เป็นรัฐแบบอุปถัมภ์ ยังมีลักษณะโบราณ มีการใช้เส้นสาย ใครเข้ามาคุมรัฐส่วนกลางตรงนี้ได้ก็จะสามารถแจกจ่ายผลประโยชน์ให้พวกพ้องเครือญาติบริวาร

แต่ถ้าเป็นรัฐสมัยใหม่จะไม่สามารถทำแบบนี้ได้ เพราะมีระบบการตรวจสอบและการถ่วงดุลอำนาจ ต่อให้คุณคุมอำนาจ ก็ไม่สามารถนำอำนาจไปใช้ตามอำเภอใจ ญาติพี่น้องคุณร่ำรวย แบ่งปันผลประโยชน์กันเองในหมู่ชนชั้นนำกลุ่มแคบๆ – ทำไม่ได้

เพราะรัฐไทยไม่ได้เป็นรัฐสมัยใหม่เต็มที่ มันเลยเอื้อให้เกิดปรากฏการณ์แบบนี้ ทำให้คนอยากเข้ามากุมอำนาจรัฐอย่างรุนแรง นี่คือสิ่งที่ผมพยายามต่อยอดมาจากกรอบใหญ่ในงานของอาจารย์เสกสรรค์ แต่ผมฉีกไปอีกมิติ พยายามอธิบายสิ่งที่เป็นด้านของความรุนแรงในการต่อสู้เพื่อเข้าแย่งชิงอำนาจรัฐ

![](https://waymagazine.org/wp-content/uploads/2018/02/IMG_2428-s.jpg)

### มรดกทางความคิดใดบ้างของอาจารย์เสกสรรค์ที่สังคมน่าจะนำมาสนทนาเพื่อต่อยอด

มีเรื่องหนึ่งที่ผมเองมาสนใจในช่วงหลัง และเห็นว่าเป็นต้นตอสาเหตุความขัดแย้งทั้งหมดในสังคมไทย ถ้าแก้ตรงนี้ไม่ได้ก็ยากที่จะหลุดพ้นจากกับดักความขัดแย้งนี้ สิ่งนั้นคือ ‘ความเหลื่อมล้ำ’

เราเป็นหนึ่งในสังคมที่มีความเหลื่อมล้ำสูงที่สุดในโลก คนไทยจะรู้ตัวหรือไม่ก็ตาม แล้วไม่ใช่ความเหลื่อมล้ำด้านรายได้อย่างเดียว แต่เหลื่อมล้ำในทุกมิติของสังคมไทย ตั้งแต่คุณภาพชีวิต ศักดิ์ศรีความเป็นมนุษย์ สถานภาพทางสังคม การศึกษา – ทุกอย่าง

นักเศรษฐศาสตร์นักวิชาการจำนวนหนึ่งพูดถึงเรื่องนี้ในช่วง 7-10 ปีที่ผ่านมานี้ เพราะวิกฤติทางสังคมที่เกิดขึ้น ก็เริ่มกลับมาทบทวนตรงนี้ แต่ถ้าย้อนกลับไปดู อาจารย์ป๋วย อึ๊งภากรณ์ พูดถึงความเหลื่อมล้ำไว้ตั้งแต่ทศวรรษที่ 2510 และเป็นเหตุผลที่อาจารย์ป๋วยกระโดดลงไปทำงานด้านการพัฒนาชนบท ไปทำงานด้านการศึกษา เพื่อลดความเหลื่อมล้ำในสังคม

อาจารย์ป๋วยเคยเขียนสารภาพไว้ว่า การเร่งรัดพัฒนาเศรษฐกิจที่แกมีส่วนผลักดัน ได้นำไปสู่การเจริญเติบโตทางเศรษฐกิจก็จริง แต่ทำให้เกิดความเหลื่อมล้ำตามมาด้วย แกไม่ได้คิดถึงความเหลื่อมล้ำมากพอ แกพยายามชดใช้บาปในช่วงท้ายของชีวิตหันมาทำเรื่องการพัฒนาชนบทและการศึกษา

อาจารย์เสกสรรค์เป็นคนหนึ่งที่พูดเรื่องความไม่เป็นธรรมของช่องว่างตรงนี้ ระหว่างคนรวยกับคนจน ระหว่างสังคมเมืองกับชนบท ตอนนั้นอาจจะเป็นอิทธิพลความคิดฝ่ายซ้าย แนวคิดแบบมาร์กซิสต์ ความไม่เป็นธรรมทางเศรษฐกิจ แต่จะเห็นว่าอาจารย์เสกสรรค์ก็พัฒนางานนี้ต่อมา แล้วก็ไม่ได้ติดอยู่ที่คำอธิบายแบบกลไก แกก็จับเรื่องนี้มาตลอด แกพูดด้วยซ้ำว่า คำว่าเหลื่อมล้ำไม่พอนะ จริงๆ มันคือการกดขี่เอารัดเอาเปรียบ ความเหลื่อมล้ำเป็นผลบั้นปลายที่ตามมา เพราะเรามีโครงสร้างสังคมที่ปล่อยให้คนกลุ่มน้อยสามารถกดขี่เอารัดเอาเปรียบคนอื่นได้อย่างมหาศาลและกอบโกยผลประโยชน์เข้าตัวเอง

ถ้าถามว่าหน่ออ่อนที่ถูกทิ้งไว้ตั้งแต่อาจารย์ป๋วย ผมคิดว่าประเด็นปัญหาเรื่องความไม่เป็นธรรมทางเศรษฐกิจมีส่วนสำคัญทำให้ประชาธิปไตยทำงานได้ไม่ดี ระบอบอำนาจนิยมไม่เคยแก้ปัญหาความเหลื่อมล้ำ มีแต่ทำให้ความเหลื่อมล้ำสูงขึ้น เพราะระบอบอำนาจนิยมในสังคมไทยทำงานรับใช้ระบอบทุนนิยมผูกขาดมาโดยตลอด ผมคิดว่าอาจารย์ทั้งสองท่านตีไปที่โจทย์เรื่องความเหลื่อมล้ำ เรื่องความไม่เป็นธรรม และเป็นประเด็นที่ผมเห็นความเชื่อมโยงระหว่างสองคนนี้

ส่วนอีกประเด็นที่ผมเห็นว่ามันเชื่อมโยงกัน ถ้าใครอ่านงานของอาจารย์เสก จะพบว่างานวิชาการที่สำคัญช่วงหลังคือการศึกษาเรื่่องการเมืองภาคประชาชน ทำอย่างไรจึงจะสร้างการเมืองภาคประชาชนให้เข้มแข็ง เพื่อมาปิดจุดอ่อนของระบอบประชาธิปไตยในสังคมไทย

ถ้าเราลองย้อนกลับไปดูอาจารย์ป๋วย ท่านก็ลงไปเคลื่อนไหวกับชุมชนท้องถิ่นมาตั้งแต่ยุค 2510 อย่าลืมว่า เอ็นจีโอที่เกิดในช่วงหลังคือการต่อยอดมาจากรากฐานของมูลนิธิพัฒนาชนบทที่อาจารย์ป๋วยวางรากฐานไว้ ลูกศิษย์ลูกหาอาจารย์ป๋วยหลายคนก็กลายมาเป็นผู้นำเอ็นจีโอในยุคหลัง ผมคิดว่าการเมืองภาคประชาชนเป็นมรดกทางความคิดที่สำคัญ

### มองการเมืองภาคประชาชนในยุค คสช. อย่างไร

การเมืองภาคประชาชนเข้มแข็งมาสักพักใหญ่แล้ว จริงๆ ก็เติบโตมาตลอดตั้งแต่ 14 ตุลา เหตุการณ์ 14 ตุลาคือการเปิดศักราชการเมืองภาคประชาชนอย่างเต็มรูปแบบ อำนาจไม่ได้ผูกขาดอยู่ในชนชั้นนำอีกต่อไป หลังจากนั้นชนชั้นนำหลายกลุ่มพยายามทำลายความเข้มแข็งของสิ่งที่เรียกว่าการเมืองภาคประชาชนเป็นระยะ ชนชั้นนำไม่ชอบการเมืองภาคประชาชนหรอก เพราะมันลดทอนอำนาจของชนชั้นนำ มันตรวจสอบ จะโกงกินจะใช้อำนาจแบบบิดเบือนก็ไม่ได้ถ้าภาคประชาชนเข้มแข็ง ฉะนั้นชนชั้นนำทุกกลุ่มไม่อยากให้ภาคประชาชนเข้มแข็ง ไม่ว่าจะเป็นชนชั้นนำราชการ ชนชั้นนำทหาร ชนชั้นนำนักธุรกิจ หรือนักการเมืองที่มาจากการเลือกตั้ง

แม้การเมืองภาคประชาชนจะถูกตัดทอน หรือทำให้อ่อนแอไปบ้าง แต่ตั้งแต่หลัง 14 ตุลาเป็นต้นมา ก็ยังไม่เคยมีชนชั้นไหนประสบความสำเร็จในการทำลายภาคประชาชนให้เหลือเป็นศูนย์ หรือหายไปเลยตลอดกาล เป็นไปไม่ได้

ถ้าเปรียบการเมืองประชาชนเป็นยักษ์ที่หลุดจากตะเกียง ก็ไม่มีวันที่จะถูกจับยัดเข้าไปที่เดิมได้อีกต่อไป เมื่อประชาชนเคลื่อนไหวและเข้ามามีส่วนร่วม เขารู้ว่าการมีส่วนร่วมทางการเมืองมันมีความหมาย เขาได้ต่อรอง เขาทำให้การเมืองมันกินได้ เขาทำให้สิทธิของเขาเกิดขึ้นจริง แทนที่จะอยู่แต่ในรัฐธรรมนูญ จะเห็นความสืบเนื่องมาตลอด

เพียงแต่ว่าในยุคปัจจุบัน คสช. ใช้อำนาจทุกอย่างเพื่อกดเอาไว้ให้การเมืองภาคประชาชนสงบราบคาบ ไม่ว่ากลุ่มไหนห้ามเคลื่อนไหวทั้งสิ้น เพราะเขากลัว แต่การเมืองภาคประชาชนไม่สามารถหายไปได้แล้ว คนตื่นขึ้นมาแล้ว

ประเด็นโรงไฟฟ้าเทพา นั่นคือชีวิตของเขาถ้าเขาไม่ลุกขึ้นมา… มันคืออนาคตลูกหลานของเขาที่จะสูญหายไป พอไปถึงเรื่องระดับชีวิตที่เป็นเลือดเนื้อของคน ต่อให้คุณพยายามกดยังไง เขาก็สู้ตาย น่าเสียดายที่ชนชั้นนำไม่ค่อยมีบทเรียนตรงนี้ คือคุณผลักประชาชนให้ไปจนถึงจุดที่ไม่มีทางออก ถึงจุดหนึ่งเขาลุกขึ้นสู้ ไม่กลัวตาย อันนี้แหละต่อให้ชนชั้นนำพยายามใช้เครื่องมือควบคุมยังไง ถึงจุดนั้นก็เอาไม่อยู่ ไม่เช่นนั้นจะเกิด 14 ตุลา จะเกิดพฤษภา 35 เหรอ ถ้าต่างประเทศก็อาหรับสปริง เป็นบทเรียนที่สำคัญ

### ปรากฏการณ์เช่น “ก็อยากเป่านกหวีดเรียกทหารออกมาเองนี่ ช่วยไม่ได้” ดูจะทำให้การรวมตัวเพื่อเป้าหมายที่มีร่วมกันของประชาชนสองฝ่ายยากลำบาก อาจารย์มองปรากฏการณ์นี้อย่างไรครับ

ผมเห็นอยู่นะ เราต้องยอมรับว่าความไม่วางใจระหว่างกันมีสูง ความขัดแย้งในสังคมไทยปัจจุบันร้าวลึกกว่าเดิมและซับซ้อนกว่าเดิม เป็นความขัดแย้งสองชั้น ไม่ใช่ระหว่างมวลชนกับชนชั้นนำเหมือนสมัย 14 ตุลาหรือพฤษภา 35 แต่ประชาชนขัดแย้งกันเอง อุดมการณ์ต่างกัน มองสภาพสังคมในอนาคตต่างกัน เลยเป็นการขัดแย้งที่ร้าวลึกและยากที่จะประสาน พอมีความบาดเจ็บสูญเสีย ก็มีความบาดหมางตามมา ความไว้เนื้อเชื่อใจก็ลดต่ำลง การจะมาร่วมมือกันทำอะไรก็ลำบาก อันนี้เป็นอุปสรรค ถามว่าใครได้ประโยชน์มากที่สุดจากสภาวะแบบนี้ที่ประชาชนบั่นทอนกำลังกันเอง ก็ชนชั้นนำที่คุมอำนาจอยู่ตอนนี้ก็ได้ประโยชน์ที่สุด

โจทย์สังคมไทยในอนาคตข้างหน้าคือ ทำอย่างไรที่ภาคประชาชนที่แตกแยกแตกต่างกันนี้จะสามารถสร้างความฝันร่วมกันขึ้นมาใหม่ได้ เป็นสังคมที่ดีกว่า ที่ไม่ใช่อำนาจนิยม ที่ไม่ใช่ทุนนิยมผูกขาด ที่ไม่ใช่ระบอบการเมืองที่ปิดกั้นคนทุกกลุ่ม ผมว่าเป็นโจทย์ที่สำคัญ ถ้าทำตรงนี้ไม่ได้เราก็อยู่แบบนี้ไปอีก 20 ปี ภายใต้กรอบยุทธศาสตร์ 20 ปีที่ถูกวางไว้แล้ว

ผมรู้ว่ามันไม่ง่าย แต่ก็เป็นโจทย์ที่ท้าทายสังคมไทย ถ้ากลับไปดูงานอาจารย์เสกสรรค์หลายๆ ชิ้นที่พูดมาตั้งแต่ช่วงวิกฤติเศรษฐกิจ แกพูดถึงสังคมไทยที่แตกเป็นเสี่ยง และขาดเยื่อใยทางสังคม ต่างคนต่างดิ้นรนไปสู่ความฝันที่ตัวเองสร้างไว้ ขาดสิ่งที่เรียกว่าบูรณาการทางสังคม สังคมใดที่ไม่มีสิ่งนี้ ก็ยากที่จะเดินหน้าต่อไปได้ ต่อให้เราเห็นแตกต่าง ขัดแย้งกันยังไง หรือมีผลประโยชน์ต่างกัน ก็จำเป็นต้องมีเยื่อใยบางอย่างในสังคมที่เรายังมองว่าคุณกับผมก็คือพลเมืองร่วมชาติกันในสังคมนี้ ยังไงคุณก็ต้องอยู่ร่วมกับผม ไม่มีวันหรอกที่ผมจะทำให้เหลือแต่คนที่คิดเหมือนผม แล้วทำให้คนแบบคุณหายไปหมดจากประเทศนี้ ถ้าเราเริ่มจากความจริงตรงนี้ได้อย่างน้อยเยื่อใยมันยังมี อาจจะจับมือทำอะไรร่วมกันในบางเรื่อง ทะเลาะกันในบางเรื่อง ไม่ต้องเห็นตรงกันหมดทุกเรื่อง แต่ว่ายินดีที่จะอยู่ร่วมกัน บางเรื่องก็สร้างความฝันร่วมกันได้

เมื่อไม่มี มันก็อธิบายสภาวะที่เราเป็นอยู่ในทุกวันนี้

### เราจำเป็นต้องมีผู้นำภาคประชาชนอยู่หรือไม่

ยังจำเป็นอยู่ อย่าลืมว่าแม้แต่กระบวนการฝ่ายขวา กระบวนการอนุรักษนิยมก็ต้องมีผู้นำนะ ผู้นำที่สามารถปลุกมวลชนขึ้นมาได้ หรือรวบรวมความคิดที่กระจัดกระจายออกมาเป็นหมวดหมู่ ผมไม่ได้บอกว่าเป็นปัจจัยเดียวนะ ไม่ได้บอกว่าถ้าไม่มีผู้นำจะไม่สามารถเกิดความเปลี่ยนแปลงทางสังคมได้นะ – ไม่ใช่

แต่มันสำคัญ เป็นปัจจัยสำคัญ ในยุคสมัยปัจจุบันเราก็พอจะเริ่มเห็นบ้างแล้ว คือตอนนี้ทุกคน ‘อยู่เป็น’ คำฮิตของยุคสมัย และทุกคนก็สร้างมุมเล็กๆ ของตัวเองในการทำอะไรของตัวเอง สิ่งที่มันขาดก็คือไม่มีการรวมพลังกัน ไม่ก่อเกิดเป็นขบวนการ ไม่ก่อเกิดเครือข่ายที่จะเคลื่อนไหวต่อสู้เพื่อเปลี่ยนแปลง ซึ่งถ้าเป็นอย่างนี้ก็เปลี่ยนแปลงอะไรลำบาก เพราะอย่าลืมว่าผู้กุมอำนาจรัฐเขาเป็นองค์กรจัดตั้ง มีลำดับการบังคับบัญชา มีระเบียบวินัย มีทรัพยากรมหาศาล มีกำลังมหาศาล ในขณะที่ภาคประชาชนแตกกระจัดกระจายเป็นเบี้ยหัวแตก แล้วก็ฝันไปคนละทิศคนละทาง ไม่สามารถรวมพลังกันได้ ไม่มีใครมาทำหน้าที่ตรงนี้ อาจจะไม่ต้องเป็นตัวบุคคลหรือใครคนหนึ่งคนใดก็ได้

โซเซียลมูฟเมนท์ในต่างประเทศมีผู้นำตั้งสี่ห้าคน องค์กรไม่ได้เป็นแนวดิ่ง แต่เป็นแนวราบมากขึ้น แต่ก็ต้องมีสิ่งที่เรียกว่าแกนนำ หรือคนที่มาประสาน สร้างเครือข่ายขึ้นมา ตรงนี้สังคมไทยก็ยังขาด ก็กลับไปที่โจทย์เดิมที่อาจารย์เสกพูดไว้ เมื่อสังคมแตกแยก บั่นทอนกำลังกันเอง รัฐซึ่งที่จริงไม่ได้มีประสิทธิภาพอะไร แต่อย่างน้อยคือกุมอำนาจไว้เหนือสังคมอย่างยาวนาน แล้วผูกขาดความรุนแรง รัฐก็ครอบงำสังคมไว้ได้ต่อไป

ผมคิดว่าสังคมจะมีความหวังก็ต่อเมื่อมีสองอย่าง หนึ่ง-ผู้ใหญ่ในสังคมมีสติ ไม่เอาเปรียบคนรุ่นหลัง ไม่ได้อยากที่จะหยุดเวลาทุกอย่างไว้เพื่อตัวเอง แต่มองไปถึงการสร้างอนาคตเพื่อคนรุ่นหลัง ถ้าเรามีผู้ใหญ่อย่างนี้อยู่เยอะ สังคมจะยังไปได้

สอง-คนรุ่นหนุ่มสาวที่ยังมีความกล้าหาญในการใฝ่ฝันถึงสังคมที่ดีกว่า และรวมพลังกัน ถ้ามีสองอย่างนี้สังคมไปได้ แต่อย่าไปฝากความหวังไว้ที่คนแก่หรือผู้ใหญ่อย่างเดียว ถ้าสังคมไหนเอาความหวังความฝันไปฝากไว้ที่คนแก่อย่างเดียว แสดงว่าสังคมนั้นตายแล้ว ไม่มีความหวัง ทำไมเราไม่หวังกับคนหนุ่มสาว ทำไมเราไปฝากความหวังไว้เฉพาะผู้ใหญ่ สุดท้ายสังคมต้องทำงานร่วมกัน ถ้าพลังสองส่วนนี้มาบรรจบกันได้ ก็จะเกิดการเปลี่ยนแปลง คนรุ่นก่อนมีประสบการณ์มีบทเรียน คนรุ่นใหม่มีความสดใหม่ มีพลัง มีความกล้าหาญ ตรงนี้มันต้องบวกกัน

การเปลี่ยนแปลงสังคมรอบนี้ จะไม่เหมือน 14 ตุลา จะไม่เหมือนพฤษภา 35 โมเดลแบบนั้นจบไปแล้ว ท้ายที่สุดสังคมไทยจะเปลี่ยนแปลงได้ต้องเปลี่ยนแปลงที่ความคิด เปลี่ยนแปลงที่วัฒนธรรม ซึ่งการจะรื้อถอน เปลี่ยนแปลงความคิด ค่อยๆ ปลูกสร้างค่านิยม และวัฒนธรรมแบบใหม่ มันกินเวลานาน และต้องอาศัยคนหลายส่วนเข้ามาช่วย แต่จะไม่ใช่การเปลี่ยนแปลงแบบ up rising ขึ้นมาและโค่นล้มทุกอย่าง แบบนั้นมันไม่มีแล้ว

### เมื่อครู่อาจารย์พูดว่า “องค์กรรัฐเป็นองค์กรจัดตั้ง” แต่เมื่อเรามองมาที่ภาคประชาชน ทำไมสังคมมองว่าการจัดตั้งเป็นเรื่องน่าเกลียด พวกคุณไม่ใช่พลังบริสุทธิ์

การจัดตั้งเป็นเรื่องปกติธรรมดา ถ้าใช้ภาษาอังกฤษจะดูไม่น่าเกลียด มันก็คือการออร์แกไนซ์ งานอีเวนท์ทั้งหลายในสังคมไทยก็มีทีมออร์แกไนซ์ใช่ไหม เพื่อทำอะไรบางอย่างให้สำเร็จโดยรวมคนหมู่มากเข้ามา มันต้องมีการออร์แกไนซ์ ก็คือการจัดตั้งนั่นแหละ มันไม่ได้เสียหายอะไร เพราะการอยู่แบบกระจัดกระจาย พลังมันก็กระจาย ทรัพยากรมันก็กระจาย สติปัญญามันก็กระจาย มันอาจจะเหมาะกับการเปลี่ยนแปลงในบางรูปแบบ ใช้การเคลื่อนไหวแบบนั้นได้ แต่เมื่อเผชิญหน้ากับรัฐที่ไม่ยอมปรับตัว ไม่ยอมเปลี่ยนแปลง เป็นผู้ผูกขาดอำนาจ การรวมพลังสร้างเครือข่ายและจัดตั้งในฝ่ายประชาชนก็มีความสำคัญอย่างยิ่ง

ปฏิวัติฝรั่งเศสก็จัดตั้ง ปฏิวัติอเมริกาก็จัดตั้ง 2475 ก็จัดตั้ง หรือขบวนการเคลื่อนไหวเพื่อสิทธิพลเมืองของ มาติน ลูเธอร์ คิง จูเนียร์ ในทศวรรษที่ 1960 ต่อสู้เพื่อสิทธิของคนผิวสี คนผิวดำ นั่นก็แสนจะเป็นการจัดตั้งนะ กว่าจะต่อสู้ขึ้นมาได้ขนาดนั้น เพราะเขาโดนกดขี่ กฎหมายก็ไม่เอื้อ โครงสร้างการเมืองก็ไม่เอื้อ โครงสร้างอำนาจทั้งหมดไม่เอื้อเลย คุณเป็นคนผิวดำ เขาไม่มองคุณเป็นมนุษย์ด้วยซ้ำ แต่พอคนผิวดำรวมตัวกันได้เป็นแสนเป็นล้าน ต่อสู้อย่างมียุทธศาสตร์ มีเป้าหมายที่ชัดเจน ฉลาดด้วยในการใช้กฎหมายเป็นเครื่องมือในการต่อสู้ ใช้สันติวิธี มีผู้นำอย่างมาติน ลูเธอร์ คิง จูเนียร์ มีชุดอุดมการณ์ที่จับใจผู้คน ความเปลี่ยนแปลงก็เกิด พูดง่ายๆ จะเปลี่ยนแปลงสังคมโดยเฉพาะสังคมที่มีปัญหาเยอะมากอย่างสังคมไทย มันปฏิเสธเรื่องแบบนี้ไม่ได้

หนึ่ง-ต้องมีการสร้างเครือข่าย สอง-ต้องมีชุดความคิดที่เป็นรูปธรรม ที่เป็นทางเลือกให้กับสังคม สาม-ต้องมีกลุ่มผู้นำจำนวนหนึ่งที่มาร่วมมือกันในการผลักดันการเปลี่ยนแปลงนี้

-   [Facebook](https://www.facebook.com/sharer/sharer.php?u=https://waymagazine.org/interviewprajak/&t=%E0%B9%80%E0%B8%AA%E0%B8%81%E0%B8%AA%E0%B8%A3%E0%B8%A3%E0%B8%84%E0%B9%8C%E0%B9%83%E0%B8%99%E0%B8%84%E0%B8%A7%E0%B8%B2%E0%B8%A1%E0%B8%84%E0%B8%B4%E0%B8%94%20%E0%B8%9B%E0%B8%A3%E0%B8%B0%E0%B9%80%E0%B8%97%E0%B8%A8%E0%B9%83%E0%B8%99%E0%B8%84%E0%B8%A7%E0%B8%B2%E0%B8%A1%E0%B8%AB%E0%B8%A7%E0%B8%B1%E0%B8%87:%20%E0%B8%9B%E0%B8%A3%E0%B8%B0%E0%B8%88%E0%B8%B1%E0%B8%81%E0%B8%A9%E0%B9%8C%20%E0%B8%81%E0%B9%89%E0%B8%AD%E0%B8%87%E0%B8%81%E0%B8%B5%E0%B8%A3%E0%B8%95%E0%B8%B4)
-   [Twitter](https://waymagazine.org/farmer_revolution/#)
-   [Line](https://social-plugins.line.me/lineit/share?url=https%3A%2F%2Fwaymagazine.org%2Finterviewprajak%2F)

tagged [ประจักษ์ ก้องกีรติ](https://waymagazine.org/tag/%e0%b8%9b%e0%b8%a3%e0%b8%b0%e0%b8%88%e0%b8%b1%e0%b8%81%e0%b8%a9%e0%b9%8c-%e0%b8%81%e0%b9%89%e0%b8%ad%e0%b8%87%e0%b8%81%e0%b8%b5%e0%b8%a3%e0%b8%95%e0%b8%b4/) [ป๋วย อึ๊งภากรณ์](https://waymagazine.org/tag/%e0%b8%9b%e0%b9%8b%e0%b8%a7%e0%b8%a2-%e0%b8%ad%e0%b8%b6%e0%b9%8a%e0%b8%87%e0%b8%a0%e0%b8%b2%e0%b8%81%e0%b8%a3%e0%b8%93%e0%b9%8c/) [เสกสรรค์ ประเสริฐกุล](https://waymagazine.org/tag/%e0%b9%80%e0%b8%aa%e0%b8%81%e0%b8%aa%e0%b8%a3%e0%b8%a3%e0%b8%84%e0%b9%8c-%e0%b8%9b%e0%b8%a3%e0%b8%b0%e0%b9%80%e0%b8%aa%e0%b8%a3%e0%b8%b4%e0%b8%90%e0%b8%81%e0%b8%b8%e0%b8%a5/)

### Author

[![Avatar](https://waymagazine.org/wp-content/uploads/2016/02/WAYteam_2016_circle-1-290x290.png)](https://waymagazine.org/author/editorial-staff/)

[กองบรรณาธิการ](https://waymagazine.org/author/editorial-staff/)  
ทีมงานหลากวัยหลายรุ่น แต่ร่วมโต๊ะความคิด แลกเปลี่ยนบทสนทนา แชร์ความคิด นวดให้แน่น คนให้เข้ม เขย่าให้ตกผลึก ผลิตเนื้อหาออกมาในนามกองบรรณาธิการ WAY

![](https://waymagazine.org/wp-content/uploads/2017/12/virtue-violence-feature.jpg)

[EVENT](https://waymagazine.org/category/news-update/event/ "Event")

## มวลมหาอาญาสิทธิ์: ความรุนแรงในเชิงศีลธรรม

[19 Dec 2017](https://waymagazine.org/virtue_and_violence-01/)  -  [นิธิ นิธิวีรกุล](https://waymagazine.org/author/nithi/ "Posts by นิธิ นิธิวีรกุล")

![](https://waymagazine.org/wp-content/uploads/2017/12/virtue-violence-poster.jpg)

“…ชื่องานวิจัยของผมคือ ‘ธรรมมาธรรมะสงคราม ความรุนแรงเชิงศีลธรรมและอนารยะขัดขืน’ การเมืองอัตลักษณ์ของคนดีในมิติการเมืองไทย งานชิ้นนี้พยายามทำอะไร ประเด็นหลักก็คือการอธิบายการเคลื่อนไหวของ กปปส. เป็นส่วนหนึ่งของงานวิจัยชุดใหญ่ เพียงแต่ว่าของผมได้รับมอบหมายให้เน้นศึกษาเฉพาะแง่มุมที่เกี่ยวกับความสัมพันธ์ระหว่างการเคลื่อนไหวของ กปปส. กับมิติของความรุนแรงนะครับ มิติความรุนแรงในที่นี้คือมิติความรุนแรงในเชิงกายภาพเพื่อจะตอบคำถามว่าท้ายที่สุดแล้วการเคลื่อนไหวของ กปปส. ในช่วงนั้นเป็นการเคลื่อนไหวเชิงสันติวิธีหรือไม่ เข้าข่ายเป็นการเคลื่อนไหวแบบอารยะขัดขืนหรือไม่ อันนี้เป็นความรุนแรงที่จะตอบคำถามในเชิงกายภาพ

“อีกส่วนหนึ่งก็คือส่วนของการต่อสู้ในเชิงวาทกรรม แล้วก็กระบวนการสร้างความชอบธรรมให้กับความรุนแรง ก็คือมิติที่ว่าเมื่อมีความรุนแรงเกิดขึ้นแล้ว มีการใช้ความรุนแรงเกิดขึ้น ขบวนการ กปปส. ทั้งแกนนำและก็ระดับมวลชนอธิบายความรุนแรงนั้นอย่างไรทั้งในฐานะที่ตัวเองเป็นผู้ใช้ และในฐานะที่ตัวเองตกเป็นเหยื่อของความรุนแรง…”

![](https://waymagazine.org/wp-content/uploads/2017/12/virtue-violence-01.jpg)

**ผศ.ดร.ประจักษ์ ก้องกีรติ** จากคณะรัฐศาสตร์ มหาวิทยาลัยธรรมศาสตร์ กล่าวเปิดในงานสัมมนาสาธารณะเมื่อ 15 ธันวาคม ‘การเมืองคนดี: ความคิด ปฏิบัติการณ์ และอัตลักษณ์ทางการเมืองของผู้สนับสนุนขบวนการเปลี่ยนแปลงประเทศไทย’ ภายใต้การดำเนินการของคณะสังคมศาสตร์ มหาวิทยาลัยธรรมศาสตร์ และสำนักงานกองทุนสนับสนุนการวิจัย (สกว.) เพื่ออธิบายแนวคิดเบื้องหลังกลุ่มมวลชนที่ก่อตัวขึ้นภายหลังรัฐบาลยิ่งลักษณ์ ชินวัตร ออกพระราชบัญญัตินิรโทษกรรมทางการเมือง เพื่อเป้าหมายรื้อกระดานทางการเมืองที่เกิดความขัดแย้งยาวนานเสียใหม่ โดยหนึ่งในผู้ที่ได้รับประโยชน์จาก พ.ร.บ.นิรโทษกรรมนี้มีทั้ง ทักษิณ ชินวัตร พี่ชายของยิ่งลักษณ์ และแม้กระทั่ง สุเทพ เทือกสุบรรณ เลขาธิการพรรคประชาธิปัตย์ ที่มีส่วนในการใช้ความรุนแรงปราบปรามมวลชนเสื้อแดงที่ราชประสงค์ในปี 2553 ภายใต้วาทกรรม ‘กระชับพื้นที่’ ซึ่งต่อมาได้ลาออกจากการเป็นนักการเมือง แล้วปวารณาตัวเองเกิดใหม่ในนามของ ‘ลุงกำนัน’ เพื่อนำขบวนการ กปปส. ไปสู่การล้มรัฐบาลยิ่งลักษณ์ เปิดทางให้คณะรักษาความสงบเรียบร้อยแห่งชาติ (คสช.) เข้ามายึดอำนาจเมื่อวันที่ 22 พฤษภาคม 2557

ผลงานของประจักษ์เป็นหนึ่งในงานวิจัยของคณาจารย์หลากหลายวิชาที่เข้ามาร่วมโครงการสัมมนาสาธารณะเพื่อจะเปลือยให้เห็นสิ่งที่อยู่ภายใต้คำว่า ‘คนดี’ มีความหมายที่ซุกซ่อนลงไปมากกว่านั้นในแง่ใดบ้าง และความหมายนั้นตอบอะไรเราในฐานะส่วนหนึ่งของสังคมเพื่อฉายภาพย้อนกลับไปยังเหตุการณ์ก่อนหน้าวันที่ 22 พฤษภาคม หนึ่งในความหมายที่เป็นหัวข้อวิจัยหลักของประจักษ์คือ การพยายามชี้ให้เห็นความรุนแรงที่ซ่อนอยู่ภายใต้วาทกรรมคำว่า ‘อารยะขัดขืน’ ความรุนแรงในนามของความดี ซึ่งล้วนแล้วแต่ชี้ไปยังนิยามท้ายสุดคือ การมองไม่เห็นคนเท่ากัน ระหว่างมวลชน กปปส. กับมวลชนเสื้อแดงที่สนับสนุนรัฐบาลยิ่งลักษณ์

โดยประจักษ์ใช้กรอบแนวคิดสามกรอบหลักๆ เพื่อทำการวิจัย ประกอบด้วย แนวคิดเรื่องพื้นที่ความรับผิดชอบทางศีลธรรม แนวคิดเรื่องความรุนแรงเชิงศีลธรรม และแนวคิดเรื่องอนารยะขัดขืน ซึ่งการศึกษาเรื่อง กปปส. ในหมู่นักวิชาการร่วมโครงการด้วยกัน กระทั่งงานศึกษาทั้งในส่วนของบทความและงานวิจัยตลอดสามปีที่ผ่านมา ประจักษ์ตั้งคำถามว่า ขบวนการ กปปส. นั้น แท้ที่จริงแล้วมีอุดมการณ์ในการต่อสู้เรียกร้องทางการเมืองเพื่ออะไรกันแน่ และมีอุดมการณ์อะไรกำกับชี้นำ

“…ไม่ว่าจะเป็นชุดอุดมการณ์แบบเสรีนิยม ตกลงมันประชาธิปไตยหรือมันอนุรักษ์นิยม ปัญหาของมันก็คือว่าเราไม่สามารถจัดการเคลื่อนไหวของ กปปส. ไปลงกรอบอุดมการณ์อันใดอันหนึ่งเพื่อจะชี้ชัดลงไปได้ว่ามันเป็นขบวนการอะไรในเชิงอุดมการณ์ ยิ่งพอศึกษาในเนื้อรายละเอียดจากข้อมูลภาคสนามของงานวิจัยชิ้นนี้เอง ทำให้ผมรู้สึกว่าการพยายามที่จะเอากรอบอุดมการณ์หลักมาอธิบาย กปปส. อาจจะมีประโยชน์น้อย ในที่นี้สิ่งที่ตัวเองพบก็คือว่า ถึงที่สุด ขบวนการ กปปส. เนื่องจากเป็นขบวนการขนาดใหญ่ มีคนเข้าร่วมแตกต่างหลากหลาย ทุกคนทุกกลุ่มที่มาเข้าร่วมล้วนมีชุดอุดมการณ์ที่แตกต่างกัน ในที่สุดผมจึงกลับไปใช้เครื่องมือเดิมในตอนที่ผมศึกษาเพื่อทำวิทยานิพนธ์ตอนปริญญาโท ตอนศึกษาขบวนการนักศึกษา 14 ตุลา คือในท้ายที่สุดแล้ว แทนที่จะไปชี้ชัดว่า กปปส. เป็นฟาสซิสต์ เป็นอนุรักษ์นิยม เป็นเสรีนิยม เป็นประชาธิปไตย มันกลับเป็นหลายๆ อย่าง เพราะว่าถ้าเราชี้ลงไปตรงไหน เราก็จะพบแง่มุมทางอุดมการณ์ต่างๆ แบบเสรีนิยมก็เจอ จากแบบสำรวจ ประชาธิปไตยก็เจอ อนุรักษ์นิยมก็เจอ รอยัลลิสต์ก็เจอ”

![](https://waymagazine.org/wp-content/uploads/2017/12/virtue-violence-03.jpg)

### อุดมการณ์ ‘คนดี’

สิ่งที่ประจักษ์มองว่าเป็นความน่าสนใจคือการที่ชุดอุดมการณ์ซึ่งแตกต่างกันเหล่านี้กลับมารวมตัวกันอยู่ได้ภายในขบวนการขนาดใหญ่อย่าง กปปส. ได้ ภายใต้แนวทางการต่อสู้เพื่อเป้าหมายทางการเมืองบางอย่าง ณ จุดนั้นของประวัติศาสตร์ วาทกรรมคำว่า ‘ความดี’ เป็นสิ่งที่ประจักษ์พบมากที่สุดในเชิงแถลงการณ์บนโลกออนไลน์ ซึ่งทำให้นำไปสู่ข้อสังเกตอีกว่าความดีที่ไหลเวียนอยู่อย่างมากมายภายใต้ช่วงการชุมนุมของ กปปส. นั้น ได้กลายเป็นชุดอุดมการณ์ที่ครอบคลุมความแตกต่างทั้งหลายเอาไว้ เป็นชุดอุดมการณ์หลวมๆ ที่ในแง่หนึ่งอาจมองเป็นความไม่เข้มแข็งในเชิงขบวนการ ทว่าประจักษ์กลับมองว่า ภายใต้ขบวนการ กปปส. อุดมการณ์หลวมๆ ของคำว่าความดีนี้กลับเป็นจุดแข็งที่หลอมรวมคนใต้ คนกรุงเทพฯ รวมทั้งกลุ่มคนที่มีความแตกต่างทางชนชั้น ทั้งระดับบนและระดับล่างมารวมอยู่ด้วยกัน

“ทีนี้จุดเริ่มแรกที่อยากจะอธิบายกรอบใหญ่ของงานวิจัยชิ้นนี้ ‘การเมืองแบบคนดี’ ซึ่งแน่นอนเป็นการเมืองแบบที่มีมิติทางศีลธรรมกำกับสูง จริงๆ แล้วไปด้วยกันได้กับการใช้ความรุนแรง กล่าวอีกแบบ การเคลื่อนไหวของ กปปส. ไม่ได้เข้าข่ายสันติวิธีและอารยะขัดขืน มีการใช้ความรุนแรงด้วย แต่เป็นความรุนแรงที่ผู้เคลื่อนไหวมองว่ามีความชอบธรรม ทำไมถึงเป็นความชอบธรรมได้ เพราะว่าสำหรับ กปปส. เขาไม่ได้มองว่าศีลธรรมกับความรุนแรงมันอยู่ตรงข้ามกัน เรามักจะมองว่าความรุนแรงมันเกิดขึ้นจากคนไร้ศีลธรรม หรือศีลธรรมบกพร่องเลยใช้ความรุนแรง ความรุนแรงเป็นเรื่องของการใช้อารมณ์ชั่ววูบ การใช้ความโกรธเกรี้ยวเพื่อเอาชนะคนอื่น จริงๆ งานศึกษาจำนวนมากในระยะหลังกลับชี้ให้เห็นว่า ความรุนแรงนี่แหละสามารถถูกกระตุ้นและถูกให้ความหมายว่าใช้เพื่อปกป้องและรื้อฟื้นระบบศีลธรรมที่กำลังถูกคุกคาม เช่น ความรุนแรงที่กระทำในนามของการปกป้องชาติ มาตุภูมิ หรือปกป้องสถาบันศักดิ์สิทธิ์อันเป็นที่เคารพนะครับ”

ในมุมของประจักษ์ ความรุนแรงจึงไม่จำเป็นต้องเกิดขึ้นจากภาวะไร้ศีลธรรม หรือใช้ศีลธรรมในกำกับยับยั้งความรุนแรงเสมอไป ตรงกันข้าม การเคลื่อนไหวทางการเมืองที่มีศีลธรรมมากำกับสูง และมองคนแต่เพียงในแง่ของขาวและดำ กลับเป็นตัวทำให้เกิดการใช้ความรุนแรงในนามของความดีมากยิ่งขึ้น

> ในนามของความดีนั่นแหละ กลับเป็นตัวอนุญาตให้ผู้เคลื่อนไหวมองว่าตัวเองต้องใช้ทุกวิถีทางเพื่อบรรลุเป้าหมายทางการเมืองอย่างที่ตัวเองต้องการ รวมถึงความรุนแรงในบางเงื่อนไข

### บริบทและรูปแบบของความรุนแรง

สิ่งที่ประจักษ์ค้นพบในการวิจัยชิ้นนี้คือบริบทและรูปแบบของความรุนแรงที่เกิดขึ้นในห้วงเวลาระหว่างปลายปี 2556 ถึงต้นปี 2557 เกิดความรุนแรงระหว่างกลุ่ม กปปส. กับเจ้าหน้าที่รัฐในความหมายภายใต้รัฐบาลยิ่งลักษณ์ รวมไปถึงความรุนแรงระหว่างมวลชนกับอุดมการณ์ และความรุนแรงที่เกิดจากการกลุ่มคนที่มีความเชี่ยวชาญการใช้อาวุธ เช่น มือปืนป๊อปคอร์น

ประจักษ์กล่าวว่า สภาวะของความรุนแรงเช่นนั้นเกิดขึ้นได้เพราะการเกิดอนาธิปไตยบนท้องถนนที่เกิดจากการเคลื่อนไหวของ กปปส. เอง ที่สร้างเงื่อนไขให้เกิดความรุนแรงจากกลุ่มคนที่มีความแตกต่าง เพราะสังคมได้ถูกผลักให้ไปสู่ทางตัน รวมไปถึงความล้มเหลวของกลไกในการแก้ไขปัญหาทางการเมืองอย่างสันติ ทุกองค์กรหยุดทำหน้าที่ แล้วใช้องค์กรของตัวเองเป็นเครื่องมือทางการเมือง นำไปสู่สภาวะรัฐล้มเหลวที่เกิดขึ้นจากยุทธศาสตร์และยุทธวิธีของ กปปส. ที่เลือกใช้วิธีเผชิญหน้าแบบไม่ยอมเจรจา จนมีส่วนสำคัญในการผลักดันให้ความขัดแย้งบานปลายไปสู่ความรุนแรง

“ที่น่าสนใจอีกอันก็คือ ถ้าเปรียบเทียบในทางประวัติศาสตร์แล้ว ผมพบว่าขบวนการ กปปส. เป็นขบวนการประชาชน เป็น social movement อันแรกในประวัติศาสตร์ไทยที่มุ่งขัดขวางกระบวนการเลือกตั้งโดยตรง คือไม่ใช่เพียงต่อต้านโยบาย ต่อต้านรัฐบาล แต่มุ่งโจมตีไปที่สถาบันพื้นฐานของประชาธิปไตยโดยตรง กระทั่งหลักการ คุณค่าพื้นฐานของประชาธิปไตย คือถึงขนาดกลับไปตั้งคำถามว่าคนเราควรเท่ากันหรือไม่? หนึ่งสิทธิ์หนึ่งเสียงหรือไม่? และเมื่อคนเรามันไม่ควรเท่ากัน และการเลือกตั้งเป็นบ่อเกิดของอำนาจที่ได้มาโดยไม่ชอบธรรม กปปส. จึงใช้ความรุนแรงไปหยุดยั้งตัวสถาบันพื้นฐานอันนี้ คือการเลือกตั้ง”

ประจักษ์กล่าวว่า ในแง่มุมทางประวัติศาสตร์ กปปส. เป็นขบวนการเคลื่อนไหวทางสังคมที่ไม่เพียงแต่มุ่งโจมตีสถาบันพื้นฐานของประชาธิปไตยเท่านั้น แต่ยังมีมิติเชิงอุดมการณ์ควบคู่กันไปด้วย ทำให้นับต่อจากนี้ การเคลื่อนไหวรณรงค์การเมืองในทางประชาธิปไตยไม่อาจเกิดขึ้นง่ายอีกต่อไป เพราะจะมีกลุ่มคนที่ไม่เพียงต่อต้านนักการเมืองที่มาจากการเลือกตั้งเท่านั้น แต่กลับไปตั้งคำถามต่อคุณค่าพื้นฐานที่สำคัญในทางประชาธิปไตย ว่าคนเราควรเท่ากันหรือไม่? หนึ่งสิทธิ์เท่ากับหนึ่งเสียงหรือไม่?

### การเมืองศีลธรรมกับความรุนแรง

กรอบแนวทางในการวิจัยข้อสุดท้ายที่ประจักษ์นำเสนอคือ การต่อยอดจากวิทยานิพันธ์ปริญญาเอกที่ประจักษ์สนใจประเด็นความรุนแรงในการเลือกตั้งเมื่อวันที่ 2 กุมภาพันธ์ 2557 ซึ่งไม่ได้เกิดขึ้นจากนักการเมืองหรือหัวคะแนนยิงกันเอง แต่หากเกิดขึ้นจากมวลชนที่มุ่งเข้าขัดขวางมวลชนที่แตกต่างทางอุดมการณ์ด้วยความรุนแรง เป็นรูปแบบใหม่ของความรุนแรงโดยสิ้นเชิง และหากนับเชิงสถิติ ยังเป็นความรุนแรงที่สุดในประวัติศาสตร์อีกด้วย จากประเด็นนี้นำมาสู่กรอบการวิจัยที่ประจักษ์มองว่าความรุนแรงของ กปปส. ไม่ใช่เพียงความรุนแรงที่ใช้เพื่อเหตุผลทางยุทธศาสตร์ในการบรรลุเป้าหมายทางการเมืองเท่านั้น แต่ยังเป็นความรุนแรงที่มีการให้ความหมายรองรับและมีมิติทางศีลธรรมกำกับ

“ซึ่งในแง่นี้มันน่ากลัวกว่าความรุนแรงแบบอื่น มันไม่ใช่แบบที่นักการเมืองมายิงกัน หรือหัวคะแนนไปยิงคนอื่น อันนี้ทำลงไปโดยไม่มีมิติทางอุดมการณ์ด้วย คนทำทำลงไปด้วยก็รู้สึกว่ามันไม่ดีหรอก แต่ได้รับเงินมา ถูกจ้างมา หรือนักการเมืองเวลาฆ่ากันช่วงการเลือกตั้ง เขาไม่ได้รู้สึกว่าเขากำลังทำความดีนะครับ แต่ความรุนแรงของบวนการ กปปส. ในช่วงนั้นที่เกิดขึ้น เป็นความรุนแรงที่ผู้ใช้ให้ความหมายรองรับ และรู้สึกว่าเป็นความรุนแรงที่ชอบธรรม ขบวนการ กปปส. เชื่อว่าความรุนแรงที่เกิดขึ้นจากฝ่ายตนถูกต้องชอบธรรม เพราะว่าใช้เพื่อกำจัดระบอบการเมืองและนักการเมืองที่ชั่วร้ายมากกว่า โดยมองว่าฝ่ายตรงข้ามกับตัวเองไม่ว่าจะเป็นรัฐบาลทรราชหรือผู้สนับสนุน มวลชนฝ่ายตรงข้าม ต่างอยู่นอกพื้นที่ทางศีลธรรมที่ตนเองจำเป็นต้องมีพันธะหน้าที่ทางศีลธรรมด้วย”

### ภาษาของสงคราม

นอกจากการให้นิยามความหมายเพื่อรองรับความรุนแรงโดยมีศีลธรรมกำกับ ประจักษ์ยังชี้ให้เห็นว่าตลอดช่วงการชุมนุมของ กปปส. ภายใต้การขับเคลื่อนเพื่อมุ่งไปสู่การปฏิรูป ยังมีการใช้ภาษาของสงครามเข้ามาตลอดช่วงการชุมนุม โดยเป็นสงครามระหว่างความดีกับความชั่ว เป็นเหตุผลที่งานวิจัยชิ้นนี้ของประจักษ์ใช้ชื่อ ‘ธรรมมาธรรมะของสงคราม’ ซึ่งมองว่าเป็นการเมืองแบบมิตร-ศัตรู อยู่ร่วมกันไม่ได้ ถ้าเราอยู่ เขาต้องไป เป็นการเมืองที่ไม่มีพื้นที่ตรงกลาง

“ถ้าใครยังจำได้ ในช่วงการเลือกตั้ง มีคนธรรมดาที่อาจไม่ได้มีอุดมการณ์ทางการเมืองแบบไหนไปใช้สิทธิ์การเลือกตั้ง เช่น นักแบดมินตันทีมชาติ คุณเมย์-รัชนก (อินทนนท์) เธอโดนโจมตีว่าเป็นคนเลว ไปใช้สิทธิ์เลือกตั้ง เพราะสโลแกนตอนนั้นของ กปปส. ก็คือ รักประชาธิปไตยต้องไม่ไปเลือกตั้ง คนที่แค่ไปใช้สิทธิ์เลือกตั้งถูกมองว่าไม่เลือกข้าง ไม่เลือกฝ่ายคนดี กระทั่งนักการเมืองพรรคประชาธิปัตย์บางคนออกมาติง กปปส. นิดหน่อย อย่าง คุณกรณ์ จาติกวณิช โดนมวลชน กปปส. วิพากษ์วิจารณ์อย่างรุนแรง บอกว่า ระวังไม่มีแผ่นดินจะอยู่ ทำไมไม่เลือกข้างคนดี”

นัยยะทางการเมืองในการขับดันสงครามระหว่างความดีกับความชั่ว ประจักษ์มองว่ามันได้แปรเปลี่ยนการต่อสู้ทางการเมืองให้กลายเป็นการต่อสู้ทางศีลธรรมที่ไม่อาจประนีประนอมได้ราวกับเป็นการต่อสู้ด้วยความเชื่อทางศาสนา เมื่อใช้ความเชื่อทางศาสนามากำกับแล้ว จึงกลายเป็นการสร้างความชอบธรรมให้กับการละเมิดกฎหมาย และการใช้ความรุนแรงเพื่อสถาปนาการเมืองของคนดี

![](https://waymagazine.org/wp-content/uploads/2017/12/virtue-violence-02.jpg)

### อัตลักษณ์คนดีกับพื้นที่จำกัดทางศีลธรรม

> การสร้างอัตลักษณ์คนดีของ กปปส. ที่ผมมองว่าเป็นการสร้างอัตลักษณ์เพื่อคลุมอัตลักษณ์อื่นๆ เอาไว้ ไม่ได้ดำรงอยู่ลอยๆ แต่ดำรงอยู่จากการสร้างขั้วตรงกันข้าม ผ่านการกดคุณค่าของอีกฝ่ายให้อยู่ต่ำ ยิ่งขับเน้นความเป็นผู้มีศีลธรรมของผู้ชุมนุม กปปส. ให้สูงขึ้น

วาทกรรมที่ไหลเวียนอยู่ตลอดการชุมนุมที่สะท้อนออกมาให้เห็นถึงชุดอุดมการณ์ภายใต้อัตลักษณ์ของคนดีได้อย่างเห็นภาพอยู่ประโยคหนึ่งว่า “เราเป็นคนดี การต่อสู้ครั้งนี้ทำให้เราขึ้นสวรรค์ ส่วนเสื้อแดงมันเป็นคนโง่ มันก็ต้องตกนรก”

“คุณสุเทพ เทือกสุบรรณ บอกว่า เราสู้กับอมนุษย์ที่มีสันดานอำมหิต การเคลื่อนไหวของ กปปส. แบ่งแยกขั้วตรงข้ามอย่างชัดเจน ที่สำคัญคือชุดวาทกรรมคนดีมันรวมหลายอย่างไว้ มันมีหลายมิติ ทั้งที่เป็นคนดีกว่าเพราะรักชาติ รักแผ่นดินมากกว่า รักในหลวงมากกว่า เคร่งศีลธรรมมากกว่า เป็นพลเมืองดีแบบใสซื่อมือสะอาด สุจริต ไม่คอรัปชั่น เสียสละเพื่อชาติบ้านเมือง มีการเปรียบเทียบในแง่การศึกษาสูงกว่า เป็นผู้ดีกว่า มีคุณภาพมากกว่า ไม่ตกเป็นทาสของนักการเมือง”

อัตลักษณ์คนดีของ กปปส. ประจักษ์มองว่าทำให้ กปปส. จำกัดพื้นที่ทางศีลธรรมไว้เฉพาะมวลชนของฟากฝ่ายตัวเอง ไม่ได้ขยายครอบคลุมไปถึงกลุ่มอื่นๆ เนื่องจากกลุ่มคนเหล่านั้นไม่เพียงแต่ถูกมองว่าเป็นศัตรู เป็นคนอื่น กระทั่งขาดความเป็นมนุษย์ที่เท่าเทียม กล่าวอีกแบบคือ มีการลดทอนคุณค่าความเป็นมนุษย์ของอีกฝ่ายโดยกลุ่ม กปปส. จำนวนมากตลอดการชุมนุม กระทั่งเมื่อเกิดการสูญเสียของมวลชนของอีกฝ่าย ไปจนถึงผู้บริสุทธิ์ที่ไม่เกี่ยวข้อง ก็กลับเห็นการเยาะเย้ยถากถางจากกลุ่ม กปปส. โดยลืมซึ่งความเป็นมนุษย์ไปโดยสิ้นเชิง

ประเด็นสำคัญประเด็นหนึ่งที่ **ผศ.ดร.จันจิรา สมบัติพูนศิริ**  ในฐานะผู้วิจารณ์ที่มองว่างานวิจัยของประจักษ์ชิ้นนี้ยังไม่ได้ฉายภาพการกระทำจากมวลชนอีกฝ่ายต่อ กปปส. อย่างชัดเจนและเท่าเทียม และยังตั้งคำถามอีกว่า การเกิดขึ้นของวาทกรรม ‘คนดี’ ของ กปปส. เป็นเพียงการตอบโต้การเคลื่อนไหวทางการเมืองของกลุ่มอื่นๆ หรือไม่

“กปปส. มาถึงจุดนี้ได้เพราะมีตัวละครอื่นๆ พูดอีกแบบก็คือ ไอ้วิธีคิดเรื่องคนดี แล้วก็ปฏิบัติการความรุนแรงของ กปปส. มันเป็นรีแอคชั่นต่อ social movement แบบอื่น คือ นปช. หรือเปล่า เช่น ความต่างอันหนึ่งระหว่างกลุ่มพันธมิตรฯ และ กปปส. ก็คือ พันธมิตรเกิดขึ้นตอนแรกความขัดแย้งยังไม่เข้มข้นขนาดนี้ เพราะฉะนั้นมันไม่มีวิธีคิดเรื่องแดงล้มเจ้า แต่ว่าพอความขัดแย้งมันเข้มข้นเรื่อยๆ ไอ้แนวคิดเรื่องใครล้มเจ้ามันขยายจากกลุ่มนักการเมือง ไปยังกลุ่มมวลชน ทำให้ภาพของกลุ่มคนเสื้อแดงทั้งหมดกลายเป็นแดงล้มเจ้า เพราะฉะนั้นการที่ กปปส. บอกว่าตัวเองเป็นคนดีมันเป็นคำตอบต่อการที่เขาเข้าใจว่ากลุ่มคนเสื้อแดงทั้งหมดคือ แดงล้มเจ้าหรือเปล่า ดังนั้นคนดีของ กปปส. มันจึงเป็นสิ่งที่ตรงข้ามกับขบวนการการเมืองอื่น”

งานวิจัยชิ้นนี้ของประจักษ์ยังคงอยู่ในขั้นตอนพัฒนาและแก้ไขต่อไป เพื่อให้กลายเป็นงานวิจัยที่ตอบคำถามหนึ่งของเหตุการณ์สำคัญทางประวัติศาสตร์เมื่อสามปีก่อนซึ่งนำมาสู่จุดที่เราอยู่ในปัจจุบัน เพื่ออย่างน้อยในความคิดเห็นของผู้เรียบเรียง เราอาจเข้าใจได้ในที่สุด ทำไมพวกเขาถึงทำเช่นนั้น ส่วนจะนำไปสู่สิ่งอื่นใด ประวัติศาสตร์คงจะบอกเองในท้ายที่สุด

-   [Facebook](https://www.facebook.com/sharer/sharer.php?u=https://waymagazine.org/virtue_and_violence-01/&t=%E0%B8%A1%E0%B8%A7%E0%B8%A5%E0%B8%A1%E0%B8%AB%E0%B8%B2%E0%B8%AD%E0%B8%B2%E0%B8%8D%E0%B8%B2%E0%B8%AA%E0%B8%B4%E0%B8%97%E0%B8%98%E0%B8%B4%E0%B9%8C:%20%E0%B8%84%E0%B8%A7%E0%B8%B2%E0%B8%A1%E0%B8%A3%E0%B8%B8%E0%B8%99%E0%B9%81%E0%B8%A3%E0%B8%87%E0%B9%83%E0%B8%99%E0%B9%80%E0%B8%8A%E0%B8%B4%E0%B8%87%E0%B8%A8%E0%B8%B5%E0%B8%A5%E0%B8%98%E0%B8%A3%E0%B8%A3%E0%B8%A1)
-   [Twitter](https://waymagazine.org/farmer_revolution/#)
-   [Line](https://social-plugins.line.me/lineit/share?url=https%3A%2F%2Fwaymagazine.org%2Fvirtue_and_violence-01%2F)

tagged [กปปส.](https://waymagazine.org/tag/%e0%b8%81%e0%b8%9b%e0%b8%9b%e0%b8%aa/) [จันจิรา สมบัติพูนศิริ](https://waymagazine.org/tag/%e0%b8%88%e0%b8%b1%e0%b8%99%e0%b8%88%e0%b8%b4%e0%b8%a3%e0%b8%b2-%e0%b8%aa%e0%b8%a1%e0%b8%9a%e0%b8%b1%e0%b8%95%e0%b8%b4%e0%b8%9e%e0%b8%b9%e0%b8%99%e0%b8%a8%e0%b8%b4%e0%b8%a3%e0%b8%b4/) [ทักษิณ ชินวัตร](https://waymagazine.org/tag/%e0%b8%97%e0%b8%b1%e0%b8%81%e0%b8%a9%e0%b8%b4%e0%b8%93-%e0%b8%8a%e0%b8%b4%e0%b8%99%e0%b8%a7%e0%b8%b1%e0%b8%95%e0%b8%a3/) [ประจักษ์ ก้องกีรติ](https://waymagazine.org/tag/%e0%b8%9b%e0%b8%a3%e0%b8%b0%e0%b8%88%e0%b8%b1%e0%b8%81%e0%b8%a9%e0%b9%8c-%e0%b8%81%e0%b9%89%e0%b8%ad%e0%b8%87%e0%b8%81%e0%b8%b5%e0%b8%a3%e0%b8%95%e0%b8%b4/) [ยิ่งลักษณ์ ชินวัตร](https://waymagazine.org/tag/%e0%b8%a2%e0%b8%b4%e0%b9%88%e0%b8%87%e0%b8%a5%e0%b8%b1%e0%b8%81%e0%b8%a9%e0%b8%93%e0%b9%8c-%e0%b8%8a%e0%b8%b4%e0%b8%99%e0%b8%a7%e0%b8%b1%e0%b8%95%e0%b8%a3/) [เสื้อแดง](https://waymagazine.org/tag/%e0%b9%80%e0%b8%aa%e0%b8%b7%e0%b9%89%e0%b8%ad%e0%b9%81%e0%b8%94%e0%b8%87/)

### Author

[![นิธิ นิธิวีรกุล](https://waymagazine.org/wp-content/uploads/2018/09/nithi01.jpg)](https://waymagazine.org/author/nithi/)

[นิธิ นิธิวีรกุล](https://waymagazine.org/author/nithi/)  
เส้นทางงานเขียนสวนทางกับขนบทั่วไป ผลิตงานวรรณกรรมตั้งแต่เรียนชั้นมัธยม มีผลงานรวมเรื่องสั้นและนวนิยายหลายเล่ม ก่อนพาตนเองข้ามพรมแดนมาสู่งานจับประเด็น เรียบเรียง รายงานสถานการณ์ทางความรู้และข้อเท็จจริงในสนามออนไลน์ เป็นหนึ่งในกองบรรณาธิการที่สาธิตให้เห็นว่า ข้ออ้างรออารมณ์ในการทำงานเป็นสิ่งงมงาย

![](https://waymagazine.org/wp-content/uploads/2017/12/revolution_interrupted_open01.jpg)

[EVENT](https://waymagazine.org/category/news-update/event/ "Event")

## ชัยชนะที่ถูกลืมของขบวนการชาวนาภาคเหนือ

[12 Dec 2017](https://waymagazine.org/farmer_book_event/)  -  [นิธิ นิธิวีรกุล](https://waymagazine.org/author/nithi/ "Posts by นิธิ นิธิวีรกุล")

![](https://waymagazine.org/wp-content/uploads/2017/12/revolution_interrupted04.jpg)

> …เราจะเห็นได้ว่าชีวิตความเป็นอยู่ที่อัตคัดทั้งสภาพบ้านช่อง ที่อยู่อาศัยและผลผลิตทางการเกษตร ซึ่งโดยตัวมันเองก็ไม่มีความแน่นอนขึ้นอยู่กับสภาพดินฟ้าอากาศของแต่ละปี แต่ถูกกำหนดตายตัวอย่างไม่ยุติธรรมเวลาแบ่งปันกันระหว่างผู้มีสิทธิในที่ดินกับผู้ใช้ที่ดิน แสดงให้เห็นเด่นชัดถึงความสัมพันธ์ที่ขาดความสมดุลในทางวัตถุระหว่างเจ้ากับไพร่ภายใต้ระบอบสมบูรณาญาสิทธิราชย์…

หลังจากใช้เวลาทำวิจัยอยู่สองปี ลงมือเขียนอีกสองปี วิทยานิพนธ์ภาคภาษาอังกฤษ _Revolution Interrupted_  โดย  **ไทเรล ฮาเบอร์คอร์น**  จึงได้รับการแปลโดย  **เบญจรัตน์ แซ่ฉั่ว**  และ **พงษ์เลิศ พงษ์วนานต์** ในชื่อ  _การปฏิวัติที่ถูกตัดตอน: ชาวนา นักศึกษา กฎหมายและความรุนแรงในภาคเหนือของไทย_  สำนักพิมพ์ฟ้าเดียวกัน

![](https://waymagazine.org/wp-content/uploads/2017/12/revolution_interrupted01.jpg)

ไทเรล ฮาเบอร์คอร์น และ ประจักษ์ ก้องกีรติ

**ประจักษ์ ก้องกีรติ**  ในฐานะเพื่อนร่วมมหาวิทยาลัยเมื่อครั้งศึกษาอยู่ที่ออสเตรเลีย ได้กล่าวแนะนำทั้งตัวผู้เขียนและวิทยานิพนธ์ซึ่งกลายมาเป็นหนังสือทางวิชาการบอกเล่าเรื่องราวประวัติศาสตร์ในช่วงการต่อสู้ทางการเมืองครั้งสำคัญของประเทศไทย โดยจำเพาะเจาะจงไปที่บทบาทของสหพันธ์ชาวนาแห่งประเทศไทยในช่วง 14 ตุลา 2516 ถึง 6 ตุลา 2519 ผ่านเอกสารทางประวัติศาสตร์ในยุคนั้น ไม่ว่าจะเป็นหนังสือพิมพ์ในกรุงเทพฯ หนังสือในต่างจังหวัด บันทึกปากคำของผู้คนในยุคสมัยนั้น รวมถึงการลงพื้นที่สัมภาษณ์แกนนำนักศึกษาและชาวนากว่า 20 คน เพื่อเก็บประวัติศาสตร์ในรูปรอยของบทวิจัยเพื่อตอบคำถามสำคัญประการหนึ่งที่ว่า เหตุใดการลุกขึ้นต่อสู้ของชาวนาในพื้นที่ภาคเหนือของประเทศไทยจึงแทบไม่เคยมีการถูกกล่าวถึงในวงกว้าง

เหตุใดการต่อสู้ของชาวนาในยุคนั้นถึงกลายเป็น ‘การปฏิวัติที่ถูกตัดตอน’

ในส่วนนี้ ประจักษ์เปิดงานเสวนา ‘เปิดพื้นที่ (ใหม่) ประวัติศาสตร์นิพนธ์การเมืองของประชาชน’ ด้วยการยกคำนำบางส่วนของ  **ธงชัย วินิจจะกูล**  มาเพื่ออธิบายในเชิงภาพรวมไว้ว่า

“อาจารย์ธงชัย วินิจจะกูล เขียนคำนำเสนอให้หนังสือเล่มนี้ ผมอยากจะอ่านข้อความที่อาจารย์เขียนส่วนหนึ่ง”

“ฮาเบอร์คอร์นเขียนหนังสือเพื่อป้องกันไม่ให้ชีวิตเลือนหายไปสู่การลืมเลือน เธอเล่าเรื่องราวซึ่งนำผู้ที่ถูกลืมกลับมามีชีวิตอีกครั้ง เธอทำอย่างนั้นแบบที่นักวิชาการที่ดีเท่านั้นที่จะทำได้ ด้วยความช่ำชอง ด้วยความละเอียดละอ่อน ด้วยความเข้าใจลึกซึ้ง และเธอยังมีใจรักอีกด้วย นี่ไม่ใช่เพียงการเขียนรำลึก แสดงความเคารพเหยื่อแบบง่ายๆ เท่านั้น ไม่ใช่เลย วิธีการที่ดีที่สุด ในการจดจำผู้ที่ถูกลืม ดังที่หนังสือเล่มนี้ได้ทำให้เห็นก็คือการศึกษาวิจัยอย่างละเอียดรอบคอบ และการตีความแม้กระทั่งรายละเอียดที่เล็กมากจนคนอื่นแทบมองไม่เห็น เพื่ออธิบายว่าอะไรเกิดขึ้นกับคนเหล่านี้ และสังคมไทยได้จัดการกับชีวิต จิตวิญญาณ และเรื่องราวของพวกเขาอย่างไร นี่ไม่ใช่คำกล่าวรำลึกมรณกรรม แต่เป็นการมองลึกเข้าไปในสังคมไทย ลึกลงไปในใบหน้า ลึกลงไปในดวงตา เพื่อทำความเข้าใจด้านตรงข้ามของยิ้มสยาม ฮาเบอร์คอร์นแสดงให้เห็นว่าเหตุใดชาวนาและนักศึกษาจึงลุกขึ้นมาท้าทาย ทำไมพวกเขาถึงถูกปิดปาก และทำไมจึงมีการลอบสังหารและกักขังตามอำเภอใจ หนังสือเล่มนี้ไม่เพียงให้เสียงต่อผู้ที่ถูกปิดปากเท่านั้น แต่ยังตั้งคำถามต่อสังคมไทย และประวัติศาสตร์ไทยอีกด้วย ผมหวังว่าสักวันหนึ่ง สังคมไทยจะมีความกล้าหาญเพียงพอที่จะเผชิญกับคำถามเหล่านี้…” – ธงชัย วินิจจะกูล

![](https://waymagazine.org/wp-content/uploads/2017/12/revolution_interrupted02.jpg)

กนกรัตน์ เลิศชูสกุล และ สมชัย ภัทรธนานันท์

### ภาพเลือนรางของการปฏิวัติของชาวนา

“…คือหนังสือเล่มนี้มันเป็นเล็กมากนะคะ ถ้ามองจากชื่อเรื่อง มันคือการเคลื่อนไหวของขบวนการชาวนาที่คนในสังคมไทยถามว่า มันเคยมีอยู่ด้วยเหรอ มันมีการปฏิวัติชาวนาในสังคมไทยด้วยเหรอ แต่พอคุณอ่านหนังสือเล่มนี้นะคะ มันจะทำให้เราเข้าใจเลยว่า ประวัติศาสตร์ ซึ่งเคยคิดว่ามันถูกสรุปไว้เรียบร้อยแล้ว ในการทำความเข้าใจการเมืองไทยในช่วงก่อน 14 ตุลา กับ 6 ตุลา มันเป็นเรื่องที่เราอาจจะเข้าใจมันน้อยมาก…”  **กนกรัตน์ เลิศชูสกุล**  อาจารย์ประจำภาควิชารัฐศาสตร์ จุฬาลงกรณ์มหาวิทยาลัย หนึ่งในผู้ร่วมเสวนากล่าวถึงคุณูปการสำคัญของงานชิ้นนี้ของไทเรลในแง่ของการฉายภาพให้เราเข้าใจเรื่องราวของเหตุการณ์ในช่วง 14 ตุลา จนถึง 6 ตุลา ใหม่ โดยขยายให้เห็นความแตกต่างระหว่างชุดเหตุการณ์ทั้งสองเหตุการณ์ ภาพความเข้าใจที่มีต่อสหพันธ์ชาวนาชาวไร่แห่งประเทศไทย จากที่เรามักคิดแต่เพียงว่าเป็นขบวนการในฐานะส่วนหนึ่งของขบวนการนักศึกษาในช่วงเหตุการณ์ 14 ตุลา

นอกจากนี้ งานของไทเรลยังให้ภาพของขบวนการชาวนาที่ผู้สนใจและศึกษาประวัติศาสตร์ช่วงนั้นไม่ค่อยรู้จักมาก่อน

“ส่วนใหญ่เวลาเราพูดถึงชาวนาชาวไร่ในฐานะคนทั่วไป เราจะนึกถึงภาพอีสานใช่ไหม เราจะนึกไม่ออกว่าสหพันธ์ชาวนาชาวไร่ในภาคเหนือมีความเข้มแข็ง หรือมีนัยยะสำคัญขนาดที่ต้องไปศึกษามันจริงๆ เหรอ”

กนกรัตน์ยอมรับว่า ครั้งแรกที่รู้จักงานชิ้นนี้ยังเข้าใจว่าการที่ไทเรลไปศึกษาบทบาทของสหพันธ์ชาวนาชาวไร่ในภาคเหนือเพราะไม่อยากทำเรื่องชาวนาในอีสาน โดยไม่รู้เลยว่าการศึกษาเรื่องสหพันธ์ชาวนาชาวไร่ในภาคเหนือมีนัยยะเชื่อมโยงไปยังชื่อหนังสือที่ไทเรลได้ตั้งไว้ผ่านการปฏิวัติของขบวนการชาวนาด้วยข้อกฎหมาย ไปจนถึงความพยายามลอบสังหารผู้นำขบวนการชาวนาของฝ่ายอำนาจรัฐ

ในช่วง 14 ตุลา ภาพที่เราเข้าใจมักจะถูกเน้นไปที่บทบาทของนักศึกษามากกว่าบทบาทของชาวนาที่มักจะถูกจดจำในนิยาม โง่ จน ไม่มีอำนาจ เป็นเพียงพันธมิตรของขบวนการนิสิตนักศึกษา แต่ไม่ได้มีพลังตื่นตัวทางการเมือง ไม่มีความเข้าใจทางการเมือง แต่งานของไทเรลได้ชี้ให้เห็นในเชิงสถิติว่าสหพันธ์ชาวนาชาวไร่มีสมาชิกถึง 1.5 ล้านคน ในยุคสมัยที่ประเทศไทยมีประชากรทั้งประเทศ 35 ล้าน นับเป็นจำนวนมหาศาลเมื่อเทียบกับขบวนการเคลื่อนไหวทางการเมืองทัั้งเสื้อแดง-เสื้อเหลืองในจำนวนหลักแสน แต่สหพันธ์ชาวนาชาวไร่ในยุคสมัยนั้นกลับมีจำนวนนับล้านคน นั่นทำให้ต้องกลับมาพิจารณากันใหม่ว่าความตื่นตัวทางการเมืองที่เคยมีแต่ในขบวนการนักศึกษามาตลอดไม่ใช่ความจริงเสียทีเดียว

### แรงกระตุ้นเร้าของการปฏิวัติ

กนกรัตน์อธิบายต่อว่า งานของไทเรลไม่ได้แค่เพียงทำการศึกษาบทบาทสหพันธ์ชาวนาชาวไร่เพื่อฉายให้เห็นภาพที่ถูกซ่อนภายใต้มายาคติของความจน ความเขลา เท่านั้น แต่ยังฉายให้เห็นภาพสำคัญที่สุดของเหตุผลที่นำมาสู่การก่อตั้งสหพันธ์ชาวนาชาวไร่ภาคเหนือ คือปัญหาเรื่องราค่าเช่าที่ทำนา โดยกนกรัตน์อธิบายว่า ราคาค่าเช่าในภาคกลางเมื่อเทียบกับภาคอื่นแล้ว มีราคาที่ไม่สูงมากนักเมื่อเทียบกับปัจจัยการผลิต แต่ภาคเหนือกลับมีราคาค่าเช่าอยู่ที่ 50-60 เปอร์เซ็นต์ ของปัจจัยการผลิตทั้งหมด ส่งผลให้ชาวนาภาคเหนือมีแรงกดดันสูงมากเมื่อเทียบกับภาคอื่นๆ ก่อให้เกิดข้อถกเถียงที่ตามมาในเชิงไม่เห็นด้วยทั้งจากฟากฝ่ายนักวิชาการไทยและนักวิชาการต่างประเทศที่ได้อ่านงานของไทเรล ว่าเหตุการณ์ในเรื่องเรียกร้องค่าเช่าที่นาจะเทียบกับการปฏิวัติได้อย่างไร แต่กนกรัตน์อธิบายว่า การจะเข้าใจที่มาที่ไปของการปฏิวัติในแง่มุมของไทเรล ต้องทำความเข้าใจกรณีศึกษาเล็กๆ กรณีหนึ่งเสียก่อนว่า

“สำหรับคนที่ไม่ได้สนใจเรื่องชาวนาชาวไร่อย่างดิฉัน ตอนที่เห็นกรณีนี้ว่า เรื่องนี้เป็นเรื่องใหญ่ขนาดนั้นเลยเหรอ กรณีศึกษาที่ว่านั้นก็คือการต่อสู้เพื่อเรียกร้องสิทธิในการมีส่วนร่วมในการกำหนดค่าเช่าที่นา ตอนที่ดิฉันอ่านแรกๆ ก็รู้สึกว่ามันจะมีนัยยะสำคัญยังไง แต่งานของอาจารย์ไทเรลตีความว่าการเข้าไปต่อรองเรียกร้องเพื่อให้มี พ.ร.บ.ค่าเช่าที่นาที่ยุติธรรมของชาวนา คือการปฏิวัติของชาวนา ซึ่งในงานกระแสหลักจะตีความว่าแบบนี้ไม่ใช่การปฏิวัติ มันก็คือการเข้าไปเรียกร้องผลประโยชน์ของตัวเองแบบหนึ่งเท่านั้น”

การเข้าไปเรียกร้องของสหพันธ์ชาวนาชาวไร่ในชนบทนี้เองคือการแสดงออกถึงการตื่นตัวทางการเมืองในช่วง 14 ตุลา ที่ไม่ได้มีแต่เพียงขบวนการนิสิตนักศึกษาเท่านั้นที่ผูกขาดบทบาทต่อสู้อำนาจรัฐ

“งานของอาจารย์ไทเรลได้บอกให้เรารู้ว่าการเปลี่ยนแปลง พ.ร.บ. นี้ได้นำมาซึ่งการเปลี่ยนแปลงชุดอำนาจระหว่างชาวนากับเจ้าที่ดิน ชาวนากับขบวนการนิสิตนักศึกษา ชาวนากับเจ้าหน้าที่รัฐ และระหว่างชาวนาด้วยกันเอง ในท้ายที่สุดขบวนการชาวนาประสบความสำเร็จในการผลักดันพระราชบัญญัติค่าเช่านาในปี 2518 นำมาสู่การเปลี่ยนแปลงความสัมพันธ์เชิงอำนาจที่สำคัญ ทำให้เจ้าที่ดินกลายเป็นผู้มีอำนาจด้อยกว่าผู้เช่าที่ดิน แล้วก็นำไปสู่การที่เจ้าที่ดินและรัฐใช้การลอบสังหารเพื่อจัดการกับชาวนา มันคือการเปลี่ยนแปลงโครงสร้างทางอำนาจของคนธรรมดาที่เคยเป็นผู้ด้อยอำนาจในสังคมผ่าน พ.ร.บ.ค่าเช่านา”

![](https://waymagazine.org/wp-content/uploads/2017/12/revolution_interrupted03.jpg)

### นิยามของการปฏิวัติ

ประจักษ์กล่าวสอดคล้องเช่นกันกับกนกรัตน์ว่าในงานชิ้นนี้ของไทเรล คำหนึ่งที่สำคัญมากคือ ‘การปฏิวัติ’ โดยไทเรลพยายามจะนิยามคำว่าการปฏิวัติใหม่ ดังนั้นการจะเข้าใจแง่มุมการถกเถียงในงานชิ้นนี้ ว่าทำไมการเคลื่อนไหวของสหพันธ์ชาวนาชาวไร่ในยุคนั้นที่ไม่มีการจับปืนขึ้นสู้กับอำนาจรัฐและเจ้าที่ดินแต่อย่างใด ผ่านเครื่องมือทางกฎหมาย ว่าเป็นการปฏิวัติ ก็ต้องเข้าใจไทเรลว่านิยามความหมายของการปฏิวัติไปที่ความหมายหนึ่ง

> การปฏิวัติสำหรับอาจารย์ไรเทลก็คือการปรับเปลี่ยนความสัมพันธ์เชิงอำนาจ แม้แต่ในชีวิตประจำวัน นับตั้งแต่วันที่ชาวนาลุกขึ้นมาทวงสิทธิของตัวเอง แล้วมีสำนึกว่าตัวเองเป็นพลเมืองเต็มขั้นของประเทศนี้ แล้วก็ใช้เครื่องมือทางกฎหมายที่ปกติเป็นของรัฐและชนชั้นนำเท่านั้น เป็นเครื่องมือที่จะให้อำนาจและประโยชน์กับตัวเอง ตรงนี้เอง การปฏิวัติได้เกิดขึ้นแล้ว

ในขณะที่  **สมชัย ภัทรธนานันท์** อาจารย์จากคณะมนุษยศาสตร์และสังคมศาสตร์ มหาวิทยาลัยมหาสารคาม กล่าวสอดรับกับความเห็นของประจักษ์ในนิยามของคำว่าปฏิวัติที่ไม่อาจให้ความหมายได้เพียงแง่มุมเดียว แม้แต่การปฏิวัติเงียบก็นับเป็นการปฏิวัติ และบางครั้งการปฏิวัติเงียบก็ส่งผลต่อการเปลี่ยนแปลงยิ่งกว่าการปฏิวัติด้วยการต่อสู้ด้วยซ้ำ

ส่วนข้อคิดเห็นต่องานของไทเรล สมชัยมองการต่อสู้ของสหพันธ์ชาวนาชาวไร่ภาคเหนือผ่านการเรียก พ.ร.บ.ค่าเช่านา เป็นประเด็นสำคัญที่สามารถนำมาสู่การมองประเด็นการเมืองไทยในปัจจุบันด้วย

“งานของอาจารย์ไทเรลเป็นสิ่งที่ยืนยันว่าชาวนาได้เคยต่อสู้กับระบบอุปถัมภ์มายาวนาน เวลาเราอ่านวิชาการ เราจะมีความคิดว่าเพราะชาวนาอยู่ภายใต้ระบบอุปถัมภ์ไง และระบบอุปถัมภ์อยู่ที่ไหน อยู่ที่นักการเมืองชั่วๆ ไง แต่งานชิ้นนี้แสดงให้เห็นว่าจริงๆ แล้วคนชนบทไม่ได้อยู่ภายใต้ระบบอุปถัมภ์แบบไม่ลืมหูลืมตา สั่งให้หันซ้ายหันขวา คือไม่ใช่ ที่เขาไม่ชอบก็มี ที่เขาต่อสู้ก็มี แต่จริงๆ แล้วที่เราไม่พูดกันก็คือ ศูนย์กลางของระบบอุปถัมภ์อยู่กรุงเทพฯ”

### คำถามของความรุนแรง

สมชัยตัั้งคำถามสำคัญสองประเด็นหลังจากได้อ่านงานของไทเรลว่า ในช่วงเวลานั้น ปฏิเสธไม่ได้ว่าความรุนแรงเกิดขึ้นจากฝ่ายรัฐ และฝ่ายต่อต้านรัฐ รวมไปถึงรัฐบาลที่มาจากการเลือกตั้ง และรัฐบาลเผด็จการ อย่างเช่น สมัยรัฐบาลคึกฤทธิ์ ที่เป็นรัฐบาลจากการเลือกตั้ง ประมาณ อดิเรกสาร กลับเอ่ยวลี “ขวาพิฆาตซ้าย” ในทำนองสนับสนุนให้เกิดการใช้ความรุนแรงกับกลุ่มแนวคิดสังคมนิยมในสมัยนั้น ขณะที่นักการเมืองร่วมรัฐบาลกลับแสดงความเห็นไปอีกทาง ประเด็นนี้นำมาสู่การตั้งคำถามต่อสิ่งที่ไทเรลเขียนไว้ในเรื่องของรัฐไทยไร้เอกภาพว่า ถ้าหากรัฐเข้มแข็งจะไม่มีความรุนแรงไหม

“มันมีคำถามที่เกี่ยวข้องอีกว่า ถ้าไม่ต่อสู้เรื่องค่าเช่า จะมีการสังหารชาวนาหรือไม่ สมมุติเราบอกว่าความรุนแรงมาจากการที่เราไปต่อสู้เรื่องค่าเช่า ไอ้นี่ก็ชัดเจนล่ะครับ คือถูก แต่ปัญหาคือว่า ถ้าเกิดชาวนาไม่ได้รวมตัว สหพันธ์ชาวนาไม่ได้ต่อสู้ในเรื่องค่าเช่า ต่อสู้เรื่องอื่นๆ แล้วจะถูกฆ่าไหม”

กล่าวต่อจากประเด็นของสมชัย ไทเรลบอกเล่าว่า วิทยานิพนธ์ตั้งต้นจากคำถามจากชั่วโมงสอนที่มหาวิทยาลัยคอร์เนล ที่ ธงชัย วินิจจะกูล เคยไปสอนเรื่องเหตุการณ์หลัง 14 ตุลา ในช่วงเหตุการณ์ปะทะกันที่พลับพลาชัยปี 2517 เมื่อเกือบ 16 ปีก่อน ทำให้ไทเรลสนใจกรณีอื่นๆ ในประเทศไทยนอกเหนือจากสิ่งที่ธงขัยได้พูดไว้ ยิ่งเมื่อบวกจากพื้นเพครอบครัวชนชั้นกลางในเมือง ไม่ได้มีที่ดิน จึงพุ่งความสนใจไปที่บทบาทของชาวนาในเชียงใหม่ ไทเรลจึงเดินทางมายังสถานศึกษาที่เชียงใหม่ เพื่อสอบถามถึงสิ่งตีพิมพ์ในนามของนักศึกษาในช่วง 14 ตุลา แต่กลับได้รับคำตอบจากบรรณารักษ์ว่า “ไม่มีอะไรเกิดขึ้นที่เชียงใหม่ ถ้าอยากรู้อะไรให้ลงไปกรุงเทพฯ” ซึ่งคำตอบของบรรณารักษ์สะท้อนสิ่งที่ไทเรลมองว่า ประวัติศาสตร์ความรุนแรงในประเทศไทยถูกลืมได้โดยง่ายและเร็วมาก เพียงในช่วงระยะไม่กี่สิบปี

“โดยเฉพาะอย่างยิ่งการต่อสู้เรื่องความรุนแรงที่ยังเป็นบาดแผล เป็นสิ่งที่ละเอียดอ่อน เลยเป็นสิ่งที่ทำให้ไม่ถูกพูดถึง”

ส่วนต่อมา ไทเรลตอบคำถามสมชัยต่อประเด็นถ้ารัฐมีความเข้มแข็งมากกว่าที่เป็นในตอนนั้น ความรุนแรงอาจไม่เกิดขึ้น คงไม่อาจฟันธงได้ แตกต่างจากประจักษ์ที่มองว่า ถ้ารัฐมีความเข้มแข็งอาจมีความรุนแรงมากกว่าที่เกิดด้วยซ้ำ แต่ไทเรลก็ไม่สามารถชี้ลงไปได้ว่าใครที่อยู่เบื้องหลัง แม้วารสารฝ่ายซ้ายจะบอกว่าอาจเป็นฝีมือของ KGB และ CIA แต่ไทเรลคิดว่าเป็นปัจจัยภายในประเทศระหว่างความสัมพันธ์ของอำนาจรัฐต่อเจ้าที่ดิน เจ้าที่ดินต่อชาวนา ชาวนาต่อ พคท. และรวมถึงนักศึกษามากกว่าปัจจัยการเมืองภายนอก ซึ่งนำไปสู่คำตอบต่อประเด็นของสมชัยอีกประเด็นคือ ถ้าชาวนาไม่ต่อสู้ในเรื่องค่าเช่า อาจไม่ถูกกระทำรุนแรง ซึ่งไทเรลอธิบายว่า

“ถ้าไม่มีเรื่องค่าเช่า ก็จะมีการต่อสู้เพื่อเป็นพลเมืองแบบอื่น เพราะสิ่งที่เกิดขึ้นในตอนนั้น ที่ทำให้สหพันธ์ชาวนาชาวไร่มีพลังคือ ชาวนาต่อสู้เพื่อเป็นพลเมืองเจ้าของที่ดิน เหมือนนักศึกษา เหมือนทนาย เหมือนคนอื่นๆ ซึ่งเป็นสิ่งสำคัญสำหรับนักวิชาการที่จะไม่ค่อยบอกว่าชาวนาเป็นผู้ที่ต่อสู้ ทำให้คิดว่าน่าจะมีอีกหลายกรณีที่ชาวนาลุกขึ้นสู้ก่อนหน้านี้เหมือนกัน แต่ยังไม่มีคนหาข้อมูล ยังไม่เขียนถึง แต่ฉันคิดว่าการพยายามใช้สิทธิเต็มที่ของราษฎรเป็นสิ่งที่ทำให้รัฐไทยและผู้มีอำนาจอื่นๆ รู้สึกกลัวในปัจจุบัน”

-   [Facebook](https://www.facebook.com/sharer/sharer.php?u=https://waymagazine.org/farmer_book_event/&t=%E0%B8%8A%E0%B8%B1%E0%B8%A2%E0%B8%8A%E0%B8%99%E0%B8%B0%E0%B8%97%E0%B8%B5%E0%B9%88%E0%B8%96%E0%B8%B9%E0%B8%81%E0%B8%A5%E0%B8%B7%E0%B8%A1%E0%B8%82%E0%B8%AD%E0%B8%87%E0%B8%82%E0%B8%9A%E0%B8%A7%E0%B8%99%E0%B8%81%E0%B8%B2%E0%B8%A3%E0%B8%8A%E0%B8%B2%E0%B8%A7%E0%B8%99%E0%B8%B2%E0%B8%A0%E0%B8%B2%E0%B8%84%E0%B9%80%E0%B8%AB%E0%B8%99%E0%B8%B7%E0%B8%AD)
-   [Twitter](https://waymagazine.org/farmer_revolution/#)
-   [Line](https://social-plugins.line.me/lineit/share?url=https%3A%2F%2Fwaymagazine.org%2Ffarmer_book_event%2F)

tagged [กนกรัตน์ เลิศชูสกุล](https://waymagazine.org/tag/%e0%b8%81%e0%b8%99%e0%b8%81%e0%b8%a3%e0%b8%b1%e0%b8%95%e0%b8%99%e0%b9%8c-%e0%b9%80%e0%b8%a5%e0%b8%b4%e0%b8%a8%e0%b8%8a%e0%b8%b9%e0%b8%aa%e0%b8%81%e0%b8%b8%e0%b8%a5/) [การปฏิวัติที่ถูกตัดตอน](https://waymagazine.org/tag/%e0%b8%81%e0%b8%b2%e0%b8%a3%e0%b8%9b%e0%b8%8f%e0%b8%b4%e0%b8%a7%e0%b8%b1%e0%b8%95%e0%b8%b4%e0%b8%97%e0%b8%b5%e0%b9%88%e0%b8%96%e0%b8%b9%e0%b8%81%e0%b8%95%e0%b8%b1%e0%b8%94%e0%b8%95%e0%b8%ad%e0%b8%99/) [ประจักษ์ ก้องกีรติ](https://waymagazine.org/tag/%e0%b8%9b%e0%b8%a3%e0%b8%b0%e0%b8%88%e0%b8%b1%e0%b8%81%e0%b8%a9%e0%b9%8c-%e0%b8%81%e0%b9%89%e0%b8%ad%e0%b8%87%e0%b8%81%e0%b8%b5%e0%b8%a3%e0%b8%95%e0%b8%b4/) [สมชัย ภัทรธนานันท์](https://waymagazine.org/tag/%e0%b8%aa%e0%b8%a1%e0%b8%8a%e0%b8%b1%e0%b8%a2-%e0%b8%a0%e0%b8%b1%e0%b8%97%e0%b8%a3%e0%b8%98%e0%b8%99%e0%b8%b2%e0%b8%99%e0%b8%b1%e0%b8%99%e0%b8%97%e0%b9%8c/) [ไทเรล ฮาเบอร์คอร์น](https://waymagazine.org/tag/%e0%b9%84%e0%b8%97%e0%b9%80%e0%b8%a3%e0%b8%a5-%e0%b8%ae%e0%b8%b2%e0%b9%80%e0%b8%9a%e0%b8%ad%e0%b8%a3%e0%b9%8c%e0%b8%84%e0%b8%ad%e0%b8%a3%e0%b9%8c%e0%b8%99/)

### Author

[![นิธิ นิธิวีรกุล](https://waymagazine.org/wp-content/uploads/2018/09/nithi01.jpg)](https://waymagazine.org/author/nithi/)

[นิธิ นิธิวีรกุล](https://waymagazine.org/author/nithi/)  
เส้นทางงานเขียนสวนทางกับขนบทั่วไป ผลิตงานวรรณกรรมตั้งแต่เรียนชั้นมัธยม มีผลงานรวมเรื่องสั้นและนวนิยายหลายเล่ม ก่อนพาตนเองข้ามพรมแดนมาสู่งานจับประเด็น เรียบเรียง รายงานสถานการณ์ทางความรู้และข้อเท็จจริงในสนามออนไลน์ เป็นหนึ่งในกองบรรณาธิการที่สาธิตให้เห็นว่า ข้ออ้างรออารมณ์ในการทำงานเป็นสิ่งงมงาย

![](https://waymagazine.org/wp-content/uploads/2017/11/read-f.jpg)

[READ](https://waymagazine.org/category/culture/read/ "Read")

## WAY to READ: กระดูกสันหลังของชาวนา

[28 Nov 2017](https://waymagazine.org/farmer_revolution/)  -  [WAY](https://waymagazine.org/author/way/ "Posts by WAY")

##### เรื่อง: อิทธิพล โคตะมี

มายาคติเกี่ยวกับชาวนาไทยดำเนินมาอย่างเนิ่นนานราวกับชีวิตในนิทานที่อยู่เหนือกาลเวลา เป็นภาพวาดถึงชีวิตของชาวนาที่เรียบง่าย พออยู่พอกิน แนบชิดกับธรรมชาติ สวยงาม ไม่มีการแก่งแย่งหรือขัดแย้งกัน

แต่หากชาวนาคนเดียวกันเดินเท้ามาเรียกร้องสิทธิที่ควรจะได้ในฐานะพลเมืองคนหนึ่ง ภาพนั้นก็จะกลายเป็นภาพที่ดำมืดสกปรกทันที ตามมาด้วยคำปรามาสว่าถูกปลุกปั่น หรือถูกซื้อถูกจ้างมา แน่นอนคำอธิบายเหล่านี้แม้จะเป็นเรื่องพ้นสมัยในทางวิชาการ แต่หากเราฟังทัศนะของผู้หลักผู้ใหญ่ในบ้านเมือง ก็จะพบว่าเรื่องนี้ยังดำรงอยู่ ไม่ไปไหนเสียที

หนังสือชื่อ _การปฏิวัติที่ถูกตัดตอน: ชาวนา นักศึกษา กฎหมาย และความรุนแรงในภาคเหนือของไทย_ (2560) ช่วยให้เข้าใจประวัติศาสตร์ชาวนาไทยกระจ่างชัดมากยิ่งขึ้น หนังสือเล่มนี้เขียนโดย ไทเรล ฮาเบอร์คอร์น (Tyrell Haberkorn) จาก Department of Asian Languages and Cultures University of Wisconsin-Madison มาจากหนังสือภาคภาษาอังกฤษของเธอในชื่อ _Revolution Interrupted: Farmers, Students, Law, and Violence in Northern Thailan_d (2011) โดยได้มือแปลคุณภาพสองท่านคือ เบญจรัตน์ แซ่ฉั่ว และ พงษ์เลิศ พงษ์วนานต์

### ทำไมต้องเป็นชาวนา

ระหว่างปี 2517-2519 บรรยากาศประชาธิปไตยของไทยที่กำลังเบ่งบาน เอื้อแก่การรวมตัวเรียกร้องสิทธิและเสรีภาพอย่างกว้างขวาง โดยกลุ่มคนที่มีจำนวนมากที่สุดแต่กลับมีอำนาจต่อรองน้อยที่สุดคือชาวนา ได้ก่อตั้ง ‘สหพันธ์ชาวนาชาวไร่แห่งประเทศไทย’ ทำการเคลื่อนไหวเรื่องสิทธิในที่ดินทำกิน

งานวิจัยบางชิ้นระบุว่า ชาวนาจากทั่วประเทศสามารถจัดตั้งมวลชนได้ถึง 1,500,000 คน ก่อนแกนนำชาวนาจะถูกสังหาร อุ้มหาย และถูกทำร้ายเป็นจำนวนมากภายในเวลาเพียงสองปี (2518-2519) เหตุใดจึงเป็นเช่นนั้น

แม้ว่าชาวนาจะถูกให้ความสำคัญในฐานะ ‘กระดูกสันหลังของชาติ’ แต่การศึกษาเกี่ยวกับการต่อสู้ของชาวนาเองกลับมีน้อยเกินกว่าความเป็นจริง หนังสือเล่มนี้เริ่มวิเคราะห์การต่อสู้ของชาวนาไร้ที่ดิน และศึกษาการก่อตัวของขบวนการชาวนาภาคเหนือในช่วงเวลาดังกล่าว จนพบแง่มุมที่น่าสนใจเป็นจำนวนมาก

### สิทธิในที่ทำกินคือกุญแจ

พ.ร.บ.ควบคุมค่าเช่าที่นา คือกุญแจสำคัญในการไขปริศนา เนื่องจากกฎหมายฉบับนี้จำกัดการขึ้นค่าเช่านาตามอำเภอใจของเจ้าที่ดิน ภายใต้สถานการณ์ที่เสียเปรียบของราคาข้าวไทยบนเวทีระหว่างประเทศ

เชียงใหม่ ซึ่งถูกผนวกเข้าเป็นอาณานิคมของสยามใน พ.ศ. 2435 แต่ก็ยังคงรักษาสถานะหัวเมืองภูมิภาคที่สำคัญได้ ในช่วงพุทธทศวรรษ 2490 พบว่า มีเจ้าที่ดินอันดับ 1 ของประเทศอยู่ที่นี่ ขณะที่ค่าเช่าที่ดินของภาคเหนือเองมีการเก็บในอัตราที่สูงถึง 50 เปอร์เซ็นต์ของผลผลิตที่ทำได้ในแต่ละปี บางปีต้องจ่ายค่าเช่านาถึง 60 เปอร์เซ็นต์จากผลผลิตที่ทำได้

การที่เจ้าที่ดินในเชียงใหม่สูงเป็นอันดับ 1 นี้ ผู้เขียนถือว่าเป็นมรดกตกทอดจากการที่ความสัมพันธ์ในระบบศักดินาของเจ้าล้านนา ประกอบไปกับพื้นที่ราบลุ่มรอบแม่น้ำปิงมีความอุดมสมบูรณ์สูง ส่งผลให้มีจำนวนครัวเรือนที่เป็นผู้เช่านาสูงที่สุดในประเทศอีกด้วย โดยมีถึง 54,225 ครัวเรือน

ขณะที่ พ.ร.บ.ควบคุมการเช่าที่นา ซึ่งถูกตราขึ้นตั้งแต่ พ.ศ. 2493 แล้ว กลับบังคับใช้ได้เฉพาะพื้นที่ภาคกลางเท่านั้น ขณะที่จังหวัดอื่นๆ กฎหมายกำหนดให้พิจารณาเป็นรายจังหวัด และมันไม่เคยเกิดขึ้นในพื้นที่ใดอีกเลย

จนกระทั่งใน พ.ศ. 2517 ได้มีการตรา พ.ร.บ.ควบคุมการเช่านาฉบับใหม่ออกมา ครั้งนี้ชาวนาภาคเหนือไม่รอคอยความปรารถนาที่มาไม่ถึง พวกเขาเริ่มเขียนฎีกาถึงนายกรัฐมนตรี กดดันผ่านผู้แทนราษฎรในพื้นที่ รวมถึงประสานกับนักศึกษาเพื่อให้ความรู้กันเองในกลุ่มชาวนาพื้นที่ต่างๆ

### ชาวนายุคซิกซ์ตี้สู้อย่างไร

ชาวนาในพุทธทศวรรษที่ 2510 ของหนังสือเล่มนี้ ถูกอธิบายในฐานะผู้กระทำทางการเมือง ผ่านการผลักดันให้ พ.ร.บ.การควบคุมค่าเช่าที่นา ให้เกิดขึ้นอย่างเป็นจริงและเป็นธรรม

การกระทำทางการเมืองเช่นนี้จึงนับเป็นการต่อสู้เพื่อให้ได้มาซึ่งการตัดสินใจสาธารณะ มีนัยยะไปถึงการเปลี่ยนแปลงความสัมพันธ์ระหว่างเจ้าที่ดินกับชาวนา โดยก่อนการเคลื่อนไหวของชาวนา เจ้าที่ดินในภาคเหนือมักเชื่อว่าพวกเขามีความสัมพันธ์เป็นผู้อุปถัมภ์ชาวนามากกว่าจะเป็นการขูดรีด

ดังนั้นการเรียกร้องของชาวนา นอกจากจะตั้งคำถามต่อความเป็นธรรมของสังคมไทย ยังกระทบอย่างถึงรากเหง้าความเชื่อดั้งเดิมของเจ้าที่ดินด้วย

ในส่วนมุมมองของเจ้าที่ดินเอง ได้มีความพยายามอำพรางความเดือดเนื้อร้อนใจของชาวนาเอาไว้ เหล่าเจ้าที่ดินใช้ช่องทางอำนาจ เครือข่ายที่เปิดกว้างมากกว่าชาวนา ในการปกปิดข้อมูลและข้อเท็จจริงต่างๆ เช่น การปิดบังความคืบหน้าข้อเรียกร้องชาวนา การให้ข้อมูลที่บิดเบือนต่อคณะกรรมการจังหวัด ในที่ประชุมของเจ้าที่ดินของภาคเหนือครั้งหนึ่ง ถึงกับมีคนยืนกรานกับทางการว่า “ตนถือครองที่นาจำนวนไม่มากกระทั่งคนมีที่ดิน 100 ไร่ ก็บอกว่ามี ‘แค่’ 100 ไร่”

บันทึกของเจ้าที่ดินเองที่เต็มไปด้วยคำกล่าวอ้างเกินจริงนี้เป็นการปฏิเสธความอดอยากของชาวนา ซึ่งผู้เขียนตีความว่า “เป็นความพยายามอย่างแน่วแน่ที่จะเลื่อนการบังคับใช้กฎหมายควบคุมค่าเช่านาออกไปเรื่อยๆ”

การใช้วิธีทางกฎหมายในการต่อสู้ของชาวนาเอง ยังนำมาสู่ข้อถกเถียงต่องานศึกษาขบวนการชาวนาชาวไร่ที่ทำการศึกษามาก่อนหน้านี้ ซึ่งมักประเมินการต่อสู้ของขบวนการชาวนาในช่วงเวลาดังกล่าวว่า แม้จะสามารถระดมความเดือดร้อนได้เป็นจำนวนมาก แต่ก็ขาดซึ่งจิตสำนึกทางการเมืองและการจัดองค์กรที่มีประสิทธิภาพของขบวนการ

นอกจากนั้นในบทที่ 2 ผู้เขียนยังได้วิเคราะห์ไปที่ตัวบททางภาษาของคอลัมนิสต์ในหนังสือพิมพ์ต่างๆ ว่ามีการตอบสนองการเคลื่อนไหวของชาวนาอย่างไร เช่น บทบรรณาธิการ _สยามรัฐ_ (หนึ่งในกระบอกเสียงของรัฐบาล คึกฤทธิ์ ปราโมช) ได้ใช้พื้นที่บนหน้าหนังสือพิมพ์กล่าวถึงการเคลื่อนไหวของชาวนาภาคเหนือ ผู้เขียนชี้ให้เห็นกลวิธีการเขียนถึงการต่อสู้ของชาวนาที่แตกต่างออกไปจากมุมมองของฝ่ายต่อต้านชาวนาโดยทั่วไป ซึ่งมีความแยบยลมากกว่าการขัดขวางแบบดิบๆ ในบทนี้ผู้เขียนตั้งชื่อว่า ‘หักกระดูกสันหลังของชาติ’

### ชาวนาและนักศึกษา

ปฏิสัมพันธ์ระหว่างชาวนาและนักศึกษาที่เป็นตัวแสดงทางการเมืองที่โดดเด่นของสังคมไทยในช่วงปี 2516-2519 ผู้เขียนได้บรรยายไว้ในบทที่ 3: จากห้องเรียนสู่ท้องนา โดยอภิปรายผ่านกรอบทฤษฎีเรื่อง ‘ศิลปะการเรียนรู้เรื่องการสมานฉันท์’ (pedagogy of solidarity) ของ เปาโล เฟรเร (Paulo Freire) นักทฤษฎีการศึกษาชาวบราซิล ซึ่งหมายถึงความรู้ที่เกิดขึ้นจากการต่อสู้ร่วมกันของชาวนาและนักศึกษา

ทำให้ผู้อ่านมองเห็นความสัมพันธ์ซึ่งกันและกันของคนสองกลุ่ม มากกว่าการครอบงำของฝ่ายใดฝ่ายหนึ่งตามที่หน่วยงานความมั่นคงกล่าวอ้าง ในเวลาเดียวกันก็เผยให้มองเห็นลักษณะข้ามชนชั้นของขบวนการชาวนา มองเห็นบทบาทของตัวละครต่างๆ ไม่ว่าจะเป็นครู ชาวนา นักศึกษา และมองเห็นความสูญเสียซึ่งทุกฝ่ายได้ถูกปราบปรามและถูกสังหารไปจำนวนหนึ่ง ก่อนวันสังหารหมู่ใหญ่จะมาถึงในเช้าวันที่ 6 ตุลาคม 2519

เหตุใดการเริ่มเคลื่อนไหวของชาวนาจึงทิ้งช่วงยาวนานจากปลายทศวรรษ 2490-2517

ไม่ต่างกันกับขบวนการนักศึกษา ผู้เขียนเสนอว่า โครงสร้างทางการเมืองเป็นปัจจัยสำคัญ เพราะในยุครัฐบาล จอมพล ป. ที่มีการเขียนฎีกาของชาวนา จะเห็นบทบาทของนักการเมืองที่พอจะเป็นปากเป็นเสียงให้ชาวนาได้ ขณะที่ในยุคจอมพลสฤษดิ์ซึ่งเป็นยุคเผด็จการเบ็ดเสร็จ พื้นที่การเรียกร้องของชาวนาก็ถูกจำกัดไปด้วย ก่อนจะมาเบ่งบานอีกครั้งหลังเหตุการณ์ 14 ตุลาคม 2516

เมื่อสิทธิเสรีภาพของประชาชนแผ่กว้าง ฝ่ายปฏิปักษ์ประชาธิปไตยของไทยเองก็ไม่ได้หยุดนิ่ง หากแต่เปลี่ยนรูปแบบการเคลื่อนไหวไปด้วยเช่นกัน

เมื่อการสังหารส่งกลิ่นก้าวร้าวรุนแรงมากขึ้น การสังหารชาวนารายแรกก็มาถึงในปี 2517 (เท่าที่สืบค้นได้) ก่อนจะมีคนตายราวใบไม้ร่วง เรื่อยมาจนถึงการสังหาร อินถา ศรีบุญเรือง แกนนำชาวนาคนสำคัญที่บ้านพัก ในอำเภอสารภี

และแล้วความตึงเครียดก็ปรากฏ การเคลื่อนไหวของชาวนาและนักศึกษาได้เผชิญหน้ากับฝ่ายเจ้าหน้าที่และเจ้าที่ดินหนักขึ้น หลังจากมีการจับกุมนักศึกษาชาวนาที่เกี่ยวข้องกับ อินถา ศรีบุญเรือง ซ้ำไปอีก โดยอ้างว่าเพื่อ ‘ความปลอดภัย’ นำมาสู่การกดดันของทั้งสองฝ่ายในหลายพื้นที่ ไม่เว้นแม้แต่ฝ่ายที่ถือตัวว่าทำหน้าที่พิทักษ์กฎหมายบ้านเมือง

ผู้เขียนยกเหตุการณ์หนึ่งขึ้นมาพิจารณา เมื่อเจ้าหน้าที่ตำรวจเมาสุราอาละวาดบุกทำลายบ้านพักส่วนตัวของ ม.ร.ว.คึกฤทธิ์ ปราโมช นายกรัฐมนตรี เพื่อเรียกร้องให้รัฐบาลเข้มงวดในการใช้กฎหมาย!

สิ่งที่น่าสนใจคือ การบุกรุกที่ผิดกฎหมายครั้งนั้นจบลงด้วยการที่ไม่มีการเอาผิดใครสักคนเดียว ทำให้มีประเด็นน่าคิดต่อไปว่า เหตุการณ์เช่นนี้เป็นเรื่องธรรมดาในการเมืองไทยมาจนถึงปัจจุบันหรือไม่ (หมายถึงสภาวะที่รัฐซ้อนรัฐอยู่ภายใน เรียกให้เก๋ไก๋อาจจะหมายถึงสภาวะของ ‘รัฐเร้นลึก’)

![](https://waymagazine.org/wp-content/uploads/2017/11/read2.jpg)

### ระบบอุปถัมภ์ที่ถูกยัดเยียด

ประเด็นสำคัญที่หนังสือเล่มนี้เสนอให้เห็นอย่างเด่นชัด คือผลลัพธ์ตรงกันข้ามกับงานวิชาการจำนวนหนึ่งที่มักสรุปว่า ชนบทยังคงเกาะเกี่ยวไปด้วยระบบอุปถัมภ์ ตัวอย่างสำคัญคือ บทบาทของข้าราชการในฐานะตัวแสดงทางการเมือง

ในส่วนบทบาทของข้าราชการ พบว่ามีฐานะเป็นผู้ผลิตซ้ำภาพลักษณ์ชาวนาที่ติดหล่มกับระบบอุปถัมภ์ (ทั้งอาจจะรู้ตัวหรือไม่รู้ตัวก็ตาม) โดยทำให้เสียงชาวนาเป็นเสียงที่ไม่มีน้ำหนัก ไม่ควรค่าแก่การเสียเวลาในการรับฟัง

ทว่าการที่ชาวนาเลือกใช้กฎหมายเป็นเครื่องมือในการต่อสู้มากกว่าจับอาวุธต่อต้าน (ผู้อ่านอาจจะนึกถึงการต่อสู้ของพรรคคอมมิวนิสต์แห่งประเทศไทย) ข้าราชการเองก็ไม่นึกฝันว่าชาวนาจะใช้วิธีการทางกฎหมายมาต่อต้าน จนนำมาสู่การตอบโต้ชาวนาอย่างรุนแรงถึงแก่ชีวิต จากฝ่ายที่ทางการเรียกว่า ‘มือมืด’

แม้ว่าจะมีการสังหารไปเป็นจำนวนมาก แต่การตายเหล่านั้นก็ไม่สามารถหา ‘มือมืด’ มารับโทษได้แม้แต่คนเดียวจนถึงปัจจุบัน

ผู้เขียนให้ความเห็นอย่างถ่อมตนว่า ความพยายามของเธอนั้นไม่ใช่ตามหาคนร้ายหรือระบุฆาตกรได้ (แม้ว่าจะอยากทำ ตั้งแต่เริ่มต้นศึกษาจนเสร็จเป็นตำรา) สิ่งที่พอทำได้คือการสืบหาและระบุสภาพเงื่อนไขที่ทำให้สิ่งเหล่านี้สามารถระบุได้หรือไม่สามารถกล่าวถึงได้นั้นปรากฏออกมา

การฉายภาพการต่อรองระหว่างชาวนากับเจ้าที่ดินจึงเป็นหนึ่งในเงื่อนไขที่พอจะเสาะหาความเป็นธรรมได้ หนังสือเผยให้เห็นความรู้สึกประหวั่นพรั่นพรึงถึงความสัมพันธ์ในชนบทที่กำลังเปลี่ยนไป โดยเฉพาะในวันที่ชาวนาเดินทางมาชุมนุมที่สนามหลวง ในปี 2518 ก่อนจะมีการยื่นข้อเรียกร้องต่อนายกรัฐมนตรีในเวลาต่อมา

ชาวนามียุทธวิธีในการชุมนุมและยุทธศาสตร์ในการเรียกร้องที่หลากหลาย ตั้งแต่การจัดตั้งชาวนา การจัดประชุม อภิปรายเรื่องสิทธิ ประณามข้าราชการฉ้อฉล ถึงกระนั้นการต่อสู้ที่ยืดเยื้อในเมืองหลวงก็ไม่ทำให้ข้อเสนอของพวกเขาได้รับการตอบรับ

ต่อมาเมื่อชาวนาปรับเปลี่ยนแนวทางการเคลื่อนไหว ด้วยการหวนกลับคืนสู่หมู่บ้าน ผลที่ตามมาก็ทำให้พวกเขาต้องเผชิญกับปฏิกิริยาที่รุนแรงเกินกว่าจะคาดคิด

### อะไรคือการปฏิวัติ

คำว่า ‘การปฏิวัติ’ เป็นคำสำคัญมากที่สุดของหนังสือเล่มนี้ และชวนให้ครุ่นคิดพอสมควรว่า เหตุใดผู้เขียนจึงเลือกพูดถึงชาวนาที่ต่อสู้ผ่านช่องทางการเมืองปกติว่าเป็น ‘การปฏิวัติ’

ผู้เขียนได้อภิปรายในเรื่องนี้ไว้อย่างละเอียด ตั้งแต่จุดเริ่มต้นของการศึกษาในหนังสือเล่มนี้ และเปิดประเด็นว่าด้วยนิยามการปฏิวัติ ไว้ในบทนำของหนังสือ

ผู้อ่านจะเห็นเรื่องนี้อย่างละเอียดลออมากยิ่งขึ้นใน บทที่ 4: ความรุนแรงและการปฏิเสธ และ บทที่ 5: รัฐในภาวะปั่นป่วน และในตอนท้ายของ บทสรุป: การปฏิวัติที่หวนคืน? ดังที่ผู้เขียนได้สรุปการค้นคว้าไว้ว่า

“นักวิชาการและนักกิจกรรมจำเป็นต้องหมั่นทบทวนความคิดตนเองว่าอะไรคือการปฏิวัติ ในหนังสือ  _ปทานุกรมการเมือง ฉบับชาวบ้าน_  ที่ สุพจน์ ด่านตระกูล เขียนในระหว่างที่ถูกคุมขังเป็นนักโทษการเมืองฝ่ายซ้ายในพุทธทศวรรษที่ 2490 แต่เพิ่งมาได้รับการตีพิมพ์ในพุทธทศวรรษ 2520 เขาใช้คำว่าปฏิวัติเป็นคำแปลของ revolution สำหรับสุพจน์ การปฏิวัติคือ การเปลี่ยนแปลงอย่างขุดรากเหง้าและฉับพลันในวิวัฒนาการของสังคม ทั้งในทางการเมืองและเศรษฐกิจเพื่อไปสู่สภาพที่ดีกว่า”

ผู้เขียนเสนอว่า การที่สุพจน์ไม่ได้แสดงตัวอย่างสิ่งที่วาดหวังไว้นี่เอง จึงน่าสนใจว่าการปฏิวัติในที่นี้อาจจะหมายถึง “การปฏิวัติที่สงบสันติซึ่งจะเป็นรูปแบบการปกครองที่ประชาชนจะมีสิทธิและเสรีภาพอย่างกว้างขวาง”

หนังสือเล่มนี้เชิญชวนผู้ที่ปรารถนาเคลื่อนสังคมให้ไปสู่สภาพที่ดีกว่าข้างหน้าได้คิดถึงการปฏิวัติใหม่ โดยเริ่มคิดจากปรากฏการณ์ในอดีตที่สำคัญยิ่งแต่เงียบเชียบนัก นั่นคือการต่อสู้ของชาวนาไร้ที่ดินในภาคเหนือ ที่เคยเหยียดกระดูกสันหลังตั้งตรงเพื่อถามหาความเป็นธรรม

ที่มาบทความ : [WayMagazine](https://waymagazine.org/farmer_revolution/)
<!--stackedit_data:
eyJoaXN0b3J5IjpbLTIxMDIxOTk2OTFdfQ==
-->