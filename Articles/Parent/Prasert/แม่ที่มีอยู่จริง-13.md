แม่ที่มีอยู่จริง ตอนที่ 13
===
อ่านแล้วอาจจะขัดแย้งในใจ  
มิได้ให้ลาออกจากงาน  
มิใช่ว่าต้องดูแลลูก 24 ชม ต่อวัน  
แต่ขอให้รู้ว่าตัวเองสำคัญ  
แล้วหาทางทำให้ดีที่สุด

![enter image description here](https://cdn.pixabay.com/photo/2015/12/25/04/02/baby-1107333_960_720.jpg)

“การร้องไห้คือหนทางเดียวที่จะสื่อสารเพื่อให้ได้ในสิ่งที่ต้องการ ไม่ว่าจะเป็นอาหาร การเปลี่ยนผ้าอ้อม ความสบายใจ และลูกต้องพึ่งพาผู้อื่นในการตอบสนอง การปล่อยให้ทารกร้องไห้เป็นเวลานานโดยไม่เอาใจใส่ดูแลเป็นเรื่องที่ไม่ดี และนี่คือเหตุผลที่ว่าในความคิดของฉัน การฝึกให้ลูกนอนเองในช่วงหกเดือนแรกเป็นเรื่องน่าเศร้าเกินไปสำหรับทารก (และกับแม่ด้วย) และควรจะเลื่อนออกไปจนกว่าจะถึงช่วงที่พัฒนาการการแยกจากเริ่มขึ้น

เมื่ออายุได้หกเดือน การร้องไห้ของทารกเมื่อแม่ไม่เข้ามาหาในทันทีเปลี่ยนจากความหดหู่สิ้นหวัง (แม่ มาเดี๋ยวนี้เลย หนูกลัวและอยู่คนเดียวไม่ได้ ถ้าแม่ไม่มาตอนนี้หนูต้องตายแน่!) เป็นความไม่พอใจ (แม่มาอุ้มหนูเดี๋ยวนี้ ไม่งั้นหนูจะกรีดร้องไปเรื่อยๆ จนกว่าแม่จะทำ ได้ยินไหม!) ซึ่งชี้ให้เห็นว่าลูกพร้อมแล้วที่จะอดทนต่อความไม่สบายใจที่เพิ่มมากขึ้น ทารกบางคนอาจจะเริ่มเปลี่ยนช้ากว่าคนอื่น โดยเฉพาะถ้าช่วงหกเดือนแรก แม่ไม่ค่อยตอบสนองความต้องการทางอารมณ์ของพวกเขา

การพึ่งพาและสายสัมพันธ์ที่มั่นคงคือรากฐานที่เสริมสร้างความเป็นตัวตนของเด็ก การจะเป็นตัวเองได้ ลูกของคุณต้องพึ่งพาและได้รับการดูแลเป็นเวลานาน เด็กที่รู้สึกว่าไม่ได้รับการตอบสนองความต้องการทั้งทางร่างกายและอารมณ์ มีแนวโน้มที่จะตัดขาดจากทุกคน รวมไปถึงมีปัญหาในการสร้างหรือรักษาความสัมพันธ์ที่ดีกับผู้อื่น

พัฒนาการที่ดีของสมองซีกขวาเกิดขึ้นได้จากสายสัมพันธ์, ความผูกพัน และการดูแลสม่ำเสมอของแม่ในช่วงสามปีแรก หากสมองซีกขวามีพัฒนาการที่ดี จะส่งผลต่อการควบคุมทักษะการรับมือกับความเครียดของคนคนหนึ่งไปตลอดชีวิต

หนทางที่ประสบความสำเร็จที่สุดคือ การรีบเข้าไปดูแลลูกในทันทีหลังความเสียหายจากการแยกจากหรือการห่างกันชั่วคราวเกิดขึ้น แต่ไม่ว่ายังไงก็ไม่สายเกินไปที่จะทำเช่นนี้ ต่อให้ลูกโตแล้วก็ตาม”

จากหนังสือ แม่ที่มีอยู่จริง คุณแม่อติน แปล

6 เดือนแรก ไม่มีคำว่าอุ้มมากเกินไป - ผมพูดเอง

3 ขวบปีแรก เลิกงานคือรีบกลับบ้าน - ผมพูดเอง

> Source :  [FB : นายแพทย์ประเสริฐ ผลิตผลการพิมพ์](https://www.facebook.com/prasertpp/posts/1037368529944974).
<!--stackedit_data:
eyJoaXN0b3J5IjpbNTE1MDg1NjI3LDE3MTE4OTU3NDRdfQ==
-->