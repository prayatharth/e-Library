# สรุปหนังสือ : How Google Works – คิดอย่างผู้นำ ทำอย่าง Google

![enter image description here](http://www.saroopbook.com/wp-content/uploads/2017/03/0.png)

1.  [คิดอย่างผู้นำ ทำอย่าง Google](https://www.se-ed.com/product/%E0%B8%84%E0%B8%B4%E0%B8%94%E0%B8%AD%E0%B8%A2%E0%B9%88%E0%B8%B2%E0%B8%87%E0%B8%9C%E0%B8%B9%E0%B9%89%E0%B8%99%E0%B8%B3-%E0%B8%97%E0%B8%B3%E0%B8%AD%E0%B8%A2%E0%B9%88%E0%B8%B2%E0%B8%87-Google.aspx?no=9786165156196)  เป็นแนวทางสำหรับการบริหารองค์กรในศตวรรษแห่งอินเทอร์เน็ต ซึ่งถ่ายทอดประสบการณ์และเรื่องราวโดยอดีต CEO ของบริษัท หัวใจสำคัญของ Google คือ การโฟกัสที่ผู้ใช้บริการ (focus on the user) โดยผู้ก่อตั้ง Google มีความเชื่อว่าถ้าบริษัทสามารถสร้างบริการหรือผลิตภัณฑ์ที่ดีที่สุด เพื่อตอบสนองความต้องการลูกค้าหรือผู้ใช้บริการได้อย่างดีที่สุด เมื่อนั้นความสำเร็จในธุรกิจจะมาหาเราเอง

> หมายเหตุ บทความนี้เป็นการรีโพสจาก  [Facebook ของ SaroopBook](https://www.facebook.com/pg/SaroopBook/photos/?tab=album&album_id=620526594773861)

——————

2. เมื่อความสำเร็จของธุรกิจอยู่ที่การเร่งพัฒนาผลิตภัณฑ์ “สมาร์ตครีเอทีฟ” จึงเป็นคุณลักษณะสำคัญที่องค์กรในศตวรรษแห่งอินเทอร์เน็ตต้องการ พนักงานในรูปแบบเดิม ๆ นั้น มีความเชี่ยวชาญในการคิด ชำนาญในทักษะเฉพาะด้าน ในขณะที่สมาร์ตครีเอทีฟ คือ พนักงานที่มีความรู้ด้านเทคนิค มีพลังและความคิดสร้างสรรค์ มีประสบการณ์ทำงานจริง เชี่ยวชาญทางธุรกิจ กล้าคิด กล้าทำ ขยัน และมีวิธีแก้ปัญหาที่ไม่เหมือนใคร แน่นอนว่าการบริหารหรือควบคุมสมาร์ตครีเอทีฟเป็นเรื่องยาก Google จึงต้องมีแนวทางการบริหารแบบเฉพาะตัว

——————

3. บริหารสภาพแวดล้อมให้เกิดแรงบันดาลใจในการทำงาน ให้อิสระกับสมาร์ตครีเอทีฟในการสร้างสรรค์งานอย่างเต็มที่ จัดสรรสภาพแวดล้อมให้เป็นพื้นที่ใช้ความคิด เพื่อกระตุ้นให้พนักงานอยากมาทำงานที่สำนักงาน ซึ่งจะทำให้เกิดการสื่อสารแลกเปลี่ยนระหว่างพนักงานได้มากกว่านั่งทำงานอยู่ที่บ้าน ตัวอย่างเช่น จัดห้องทำงานให้สมาร์ตครีเอทีฟนั่งทำงานใกล้ชิดกันไม่ต้องมีฉากกั้น ลดความเป็นส่วนตัว เพื่อแลกเปลี่ยนข้อมูลและสื่อสารกันได้ตลอดเวลา และจัดมุมสงบเอาไว้ให้ในกรณีต้องการใช้ความคิด หรือมุมพักผ่อน เช่น สวน ระเบียง มุมกาแฟ ห้องครัว ห้องประชุม

——————

4. ลงทุนกับทรัพยากรที่จำเป็นในการทำงาน มากกว่าจะทุ่มเทกำลังเงินกับค่าใช้จ่ายที่ฟุ่มเฟือย นั่นก็คือ ควรลงทุนกับสิ่งที่สมาร์ตครีเอทีฟต้องการ ไม่ว่าจะเป็นพลังประมวลผล หรือประสิทธิภาพของคอมพิวเตอร์ การเปิดโอกาสให้วิศวกรทุกคนในบริษัทสามารถเข้าถึงข้อมูลและแพลตฟอร์มซอฟแวร์ทั้งหมดของบริษัท และทุ่มเทพัฒนาสถานที่ทำงานให้พนักงานทำงานได้อย่างสร้างสรรค์ มากกว่าจะทุ่มเทกับเฟอร์นิเจอร์หรูหรา หรือห้องทำงานส่วนตัวใหญ่โตของผู้บริหาร

——————

5. Google สร้างวัฒนธรรมองค์กรที่สำคัญ คือ หลักธรรมาธิปไตย (Meritocracy) ที่เปิดโอกาสให้ทุกคนมีสิทธิที่จะแสดงความคิดเห็นที่แตกต่างได้อย่างเท่าเทียม โดยไม่ปล่อยความคิดสร้างสรรค์ดี ๆ ต้องถูกปิดกั้นจากอคติ หรือความคิดเห็น หรือคำสั่งของผู้บริหารที่มีฐานเงินเดือนสูงกว่า ถ้าไอเดียนั้นดี ใครเป็นผู้ให้ย่อมไม่สำคัญ และเมื่อเห็นว่าไอเดียไหนไม่ถูกต้อง ทุกคนต้องกล้าที่จะแสดงความคิดเห็นคัดค้าน

——————

6. ใช้โครงสร้างองค์กรแบบ “แบนราบ” (flat organization) หมายถึง ลดลำดับชั้นในการบริหาร เพื่อให้สมาร์ตครีเอทีฟ ทำงานได้อย่างรวดเร็ว ไม่ต้องผ่านหัวหน้าหลายขั้นหลายตอน และใช้ “กฎเลขเจ็ด” นั่นคือ ผู้จัดการแต่ละคนจะรับผิดชอบพนักงานโดยตรงอย่างน้อย 7 คน เพราะเมื่อผู้จัดการต้องดูแลพนักงานจำนวนมาก จะทำให้ไม่สามารถจู้จี้ในเรื่องเล็ก ๆ น้อย ๆ มากเกินไป ไม่ควบคุมจนพนักงานขาดอิสระในการสร้างสรรค์

——————

7. การบริหารจัดการพนักงาน Google ใช้มาตรการจัดการพนักงานที่มีพฤติกรรมไม่เหมาะสม เริ่มต้นด้วยการเรียกมาตักเตือนให้ปรับเปลี่ยนพฤติกรรม ตามด้วยการลดภาระความรับผิดชอบของคน ๆ นั้น มาตรการการลดภาระความรับผิดชอบ ทำให้สมาร์ตครีเอทีฟ รู้สึกตัวทันทีว่ากำลังได้รับคำเตือน และถูกลดระดับความสำคัญของตนเองลง ส่งผลให้เกิดการปรับเปลี่ยนพฤติกรรม ในขณะเดียวกันบริษัทก็ถือเป็นโอกาสในการมอบหมายให้คนที่เหมาะสมกว่าได้ทำงานแทน และหากเห็นว่าเกินจะเยียวยาหรือทำผิดร้ายแรง จะถูกเชิญให้ออกจากบริษัทโดยเร็ว

——————

8. สมาร์ตครีเอทีฟที่ดี ไม่ได้หมายถึง มนุษย์ที่ทุ่มเททำงานอย่างเต็มที่ชนิดที่พร้อมจะถวายชีวิตให้กับบริษัท จนลืมเรื่องสำคัญอื่น ๆ ในชีวิตจนหมดสิ้น สมาร์ตครีเอทีฟใน Google ต้องตัดสินใจด้วยตนเองในการสร้างสมดุลแก่ชีวิต รู้จักการบริหารจัดการงานที่ตัวเองต้องรับผิดชอบอย่างเต็มความสามารถ เผื่อเวลาสำหรับทำกิจกรรมสร้างความอบอุ่นร่วมกับคนในครอบครัว แบ่งเวลาบางส่วนกับการดูแลสุขภาพและพักผ่อนให้เหมาะสม หรือออกไปทำประโยชน์เพื่อสังคม ใน Google มีคำกล่าวว่า “ไม่มีใครเป็นบุคคลที่คนอื่นขาดไม่ได้ และไม่มีใครควรเป็นบุคคลแบบนี้ด้วย” ในที่นี้หมายถึง ในบริษัทไม่ควรมีคนประเภทที่หยุดงาน 2 อาทิตย์ แล้วบริษัทจะต้องเป็นอัมพาต เดินต่อไม่ได้

——————

9. ผู้นำที่เป็นแรงบันดาลใจให้สมาร์ตครีเอทีฟ ต้องทุ่มเททำงานเพื่อเป้าหมายของบริษัท เสียสละ แน่วแน่และเด็ดเดี่ยว พร้อมจะทำในสิ่งที่ถูกต้องอย่างเสมอภาคกับทุกคน แสดงออกให้พนักงานเห็นว่าเขาให้ความสำคัญกับภาระงานที่ต้องทำ และให้ความสำคัญกับบริษัทแค่ไหน

——————

10. ผลิตภัณฑ์ต่าง ๆ ต้องพัฒนาบนพื้นฐานข้อมูลเชิงลึกทางเทคนิค ข้อมูลเชิงลึกทางเทคนิค หมายถึง วิธีการใหม่ในการประยุกต์ใช้เทคโนโลยี หรือดีไซน์เพื่อลดต้นทุนหรือเพิ่มฟังก์ชั่นในการใช้งานของผลิตภัณฑ์อย่างมีนัยสำคัญ วิธีการที่จะพัฒนาข้อมูลเชิงลึกทางเทคนิค คือ นำเทคโนโลยีและข้อมูลที่มีอยู่แล้วมาประยุกต์ใช้ในธุรกิจเพื่อแก้ปัญหาที่มีอยู่ด้วยวิธีการใหม่ ๆ

——————

11. นวัตกรรมผสมผสาน (Combinatorial innovation) การนำส่วนประกอบที่แตกต่างกัน ระหว่างข้อมูลสารสนเทศ (information) การเชื่อมต่อ (connectivity) และการประมวลผล (computing) มารวมกัน หรือผนวกเข้าด้วยกัน ด้วยวิธีอื่นเพื่อสร้างนวัตกรรมใหม่ ๆ ทำให้บริษัทมีข้อมูลสารสนเทศจากทั่วโลก สามารถเข้าถึงได้ทุกหนทุกแห่ง และมีพลังประมวลผลแบบไม่จำกัด

——————

12. จ้างพนักงานที่เก่งที่สุดเท่านั้น Google ลงทุนทั้งเวลาและแรงงานจำนวนมาก เพื่อให้ได้คนที่เก่งที่สุดเท่านั้น เข้ามาทำงาน บริษัทใช้ระบบการจ้างงานแบบสถาบันวิชาการที่มีคณะกรรมการคัดเลือกเป็นหลัก ในที่นี้หมายถึง ในการว่าจ้างคนทำงาน จะใช้เพื่อนร่วมงานในระดับเดียวกันมาช่วยสังเกตการณ์การสัมภาษณ์ แต่การตัดสินใจจ้างต้องทำโดยคณะกรรมการ ทั้งนี้ กระบวนการในการสัมภาษณ์นั้น จะเน้นเสาะหาคนเก่ง นั่นคือ สมาร์ตครีเอทีฟมากกว่าเสาะหาคนตามตำแหน่งที่บริษัทต้องการ ดังนั้น สมาร์ตครีเอทีฟบางคนจึงเข้ามาทำงานโดยยังไม่มีตำแหน่ง Google เรียกสิ่งนี้ว่า การเห็นบุคคลสำคัญกว่าองค์กร

——————

13. จ้างคนฉลาดกว่าตัวเองเสมอ คนฉลาดในที่นี้ คือ คนใฝ่รู้ คนที่มีสติปัญญาที่จะรับมือกับความเปลี่ยนแปลงอย่างใหญ่หลวง และมีนิสัยชอบความท้าทายที่มาพร้อมกับความเปลี่ยนแปลงเหล่านั้น เมื่อจ้างคนใฝ่รู้อย่าลืมให้โอกาสในการเรียนรู้สิ่งใหม่ ๆ กับคนเหล่านั้นตลอดเวลาด้วย

——————

14. เคารพในความแตกต่าง ความแตกต่างของทัศนคติและมุมมองระหว่างคนทำงานที่มาจากความหลากหลาย ทั้งเพศ วัย เชื้อชาติ สภาพร่างกาย ศาสนา รสนิยมทางเพศ ฯลฯ เป็นบ่อเกิดของความรู้ที่สอนกันไม่ได้ เมื่อคนที่แตกต่างมาทำงานร่วมกันจะผสมผสานกลมกลืนกัน ก่อให้เกิดทัศนคติที่กว้างขวางซึ่งประเมินค่ามิได้ การบริหารพนักงานที่มีความแตกต่างหลากหลายควรใช้ระบบธรรมาธิปไตยที่พิจารณาความดีความชอบจากผลงานโดยไม่ปล่อยให้อคติเข้าครอบงำ ซึ่งจะทำให้คนเก่งได้ก้าวหน้าอย่างแท้จริง

——————

15. สัมภาษณ์อย่างมีประสิทธิภาพ ผู้สัมภาษณ์ต้องเตรียมตัวและเข้าใจบทบาทของตัวเอง อ่านประวัติย่อของผู้สมัคร มองหาจุดเด่นของแต่ละคนในการสัมภาษณ์ ที่สำคัญที่สุด คือ สร้างคำถามที่ชาญฉลาด ถ้าอยากจะสัมภาษณ์เก่งต้องหมั่นฝึกฝนอยู่เสมอ ดังนั้น Google จึงมีโครงการสำหรับฝึกผู้สัมภาษณ์ เรียกว่า โปรแกรมผู้สัมภาษณ์ที่วางใจได้ (Trusted interviewer program) เพื่อสอนเทคนิคการสัมภาษณ์ และการประเมินผลผู้รับการสัมภาษณ์อย่างรวดเร็วและแม่นยำ สำหรับคนที่สัมภาษณ์เก่งๆ คุณจะรู้ได้ภายใน 30 นาที ว่าควรเลือกหรือไม่เลือกเพื่อนร่วมงานคนนี้

——————

16. คณะกรรมการจัดจ้าง (hiring committee) ประกอบด้วยคณะบุคคล 4-5 คน ซึ่งมีความหลากหลายทั้งความอาวุโส ทักษะ และจุดเด่น มีหน้าที่ตัดสินใจจัดจ้าง โดยพิจารณาจากข้อมูลจัดจ้าง (hiring packet) ซึ่งเป็นเอกสารรวบรวมรายละเอียดทั้งหมดที่เรารู้เกี่ยวกับผู้สมัครงานแต่ละคนที่ผ่านการสัมภาษณ์มาแล้ว หลักเกณฑ์ที่สำคัญที่สุด คือ คณะกรรมการจัดจ้างจะต้องเลือกสิ่งที่ดีที่สุดสำหรับบริษัทเท่านั้น

——————

17. คนพิเศษควรได้รับค่าตอบแทนพิเศษด้วยเช่นกัน สมาร์ตครีเอทีฟที่ได้ร่วมงานกับ Google และสามารถสร้างผลิตภัณฑ์หรือนวัตกรรมที่ยิ่งใหญ่พลิกโลกได้ แม้จะเป็นพนักงานหน้าใหม่ ก็จะได้รับค่าตอบแทนอย่างงาม และนอกจากค่าตอบแทนเป็นตัวเงินแล้ว Google ยังดึงดูดใจสมาร์ตครีเอทีฟด้วยปัจจัยความสำเร็จอื่นๆ เช่น การสนับสนุนให้โอกาสที่จะได้สร้างผลงานอันยิ่งใหญ่ วัฒนธรรมและค่านิยมองค์กรที่สร้างแรงบันดาลใจ เพื่อนร่วมงาน ความรับผิดชอบ และโอกาสก้าวหน้าในการทำงาน เพื่อดึงดูดให้คนเก่งทำงานอยู่กับองค์กรนานๆ

——————

18. รักษาทรัพยากรที่มีค่าที่สุดเอาไว้ ในที่นี้หมายถึง สมาร์ตครีเอทีฟเก่ง ๆ ที่สร้างผลิตภัณฑ์ให้บริษัท บางครั้งคนเหล่านี้ก็อยากออกไปหาอะไรที่ท้าทายและความน่าสนใจใหม่ ๆ จึงไม่แปลกที่สมาร์ตครีเอทีฟเก่ง ๆ จะลาออกไปทำสิ่งที่ตัวเองต้องการ หน้าที่ของผู้บริหารจึงต้องหาทางดึงคนเก่ง ๆ เอาไว้ โดยเปิดใจพูดคุยกันถึงความต้องการที่แท้จริงของสมาร์ตครีเอทีฟ และพยายามทำให้เขาอยู่ต่อให้ได้ แต่ถึงที่สุดแล้วถ้าไม่สำเร็จ เราก็ต้องแสดงความยินดีต่ออนาคตของเขา เพราะถึงอย่างไรมิตรภาพก็ไม่ได้สูญหายไปตอนที่เขาลาออกจากเรา

——————

19. หลีกเลี่ยงการไล่พนักงานออก วิธีที่ดีที่สุดที่จะเลี่ยงการไล่พนักงานที่ทำงานไม่ได้เรื่อง ก็คือ อย่ารับเข้ามาตั้งแต่แรก นี่คือ เหตุผลที่ Google ให้ความสำคัญกับกระบวนการคัดเลือกพนักงานเข้ามาทำงานในองค์กรเป็นอย่างมาก เพราะถ้ากระบวนการคัดสรรพนักงานยังทำงานอย่างมีประสิทธิภาพ ก็จะช่วยลดความลำบากใจที่จะต้องบอกกับสมาร์ตครีเอทีฟ ว่าเราต้องไล่คุณออกแล้ว

——————

20. การตัดสินใจในแต่ละองค์กรนั้น มีวิธีการที่แตกต่างกัน ส่วนมากจะขึ้นกับลำดับชั้นในการบริหาร ที่ Google การตัดสินใจของผู้บริหาร ให้ความสำคัญกับกระบวนการคิดวิเคราะห์ถึงสถานการณ์ จังหวะเวลาที่เกิดปัญหา และวิธีนำผลการตัดสินใจไปปฏิบัติ แม้บางเรื่องมีข้อมูลที่สามารถตัดสินถูกผิดได้ แต่หากการตัดสินใจในทางที่ถูกนั้น ได้ผลลัพธ์ที่ออกมาเป็นลบต่อองค์กร ก็ควรชะลอการตัดสินใจ และคำนึงถึงผลกระทบอย่างรอบด้าน รอจังหวะที่เหมาะสมแล้วจึงตัดสินใจ

——————

21. การตัดสินใจต้องอาศัยข้อมูล (ข้อเท็จจริง) ในอดีตการตัดสินใจเคยขึ้นอยู่กับความคิดเห็นส่วนบุคคล และหลักฐานจากเรื่องเล่า แต่ในปัจจุบันความสามารถในการจัดปริมาณและจัดเก็บข้อมูลที่เป็นข้อเท็จจริงเป็นสิ่งที่ทำได้ง่ายขึ้น คนที่เข้าใจข้อมูลดีที่สุด คือ คนที่อยู่ใกล้ปัญหามากที่สุดซึ่งมักไม่ใช่ผู้บริหาร ผู้นำที่ดีไม่ควรติดอยู่กับปัญหาที่ตัวเองไม่เข้าใจ แต่ควรให้ปัญหาถูกแก้ไขด้วยคนเก่งที่เข้าใจข้อมูลเหล่านั้นจริง ๆ

——————

22. แนวทางการตัดสินใจที่อิงกับการแก้ไขความขัดแย้ง (conflict-based approach) จะใช้ได้ดีก็ต่อเมื่อมีผู้ทำหน้าที่ตัดสินใจเพียงคนเดียว ซึ่งเป็นประธานหรือผู้ชี้ขาดในกรณีที่ประชุมมีคะแนนเสียงเท่ากัน และทำท่ายืดเยื้อ โดยการตัดสินใจของผู้บริหารนั้น ต้องตั้งอยู่บนหลักคิดที่เน้นการผลักดันให้สมาร์ตครีเอทีฟได้ลงมือทำงาน มากกว่าจะเสียเวลาเถียงกันในข้อมูลที่วิเคราะห์แล้วว่าไม่เกิดประโยชน์ ทักษะการตัดสินใจนี้ต้องอาศัยการเลือกจังหวะเวลาที่ถูกต้อง กำหนดเส้นตายสำหรับการยุติการถกเถียง และอธิบายให้ทั้งสองฝ่ายเข้าใจในผลของการตัดสินใจ เพื่อผลักดันให้ทีมให้ความร่วมมือในกิจกรรมที่จะเกิดขึ้นต่อไป

——————

23. ทักษะสำคัญที่ควรพัฒนาในฐานะ CEO หรือผู้บริหารสูงสุดในบริษัท ก็คือ รู้ว่าต้องตัดสินใจอะไร เช่น การวางตลาดผลิตภัณฑ์ใหม่ การเข้าซื้อกิจการอื่น ปัญหาความขัดแย้งกับนโยบายรัฐ และเรื่องไหนควรปล่อยให้คนอื่นตัดสินใจแทนได้ เช่น เมนูอาหารกลางวัน อนุญาตเลี้ยงสัตว์ในที่ทำงาน ไล่สมาร์ตครีเอทีฟออก

——————

24. การประชุมอย่างมีประสิทธิภาพ ต้องประชุมโดยมีผู้ตัดสินใจหรือมีเจ้าภาพ โดยผู้ตัดสินใจต้องเข้าประชุมด้วยตนเอง การประชุมต้องมีกำหนดการ วาระการประชุม มีเป้าหมายที่ชัดเจน มีผู้เข้าร่วมประชุมเท่าที่จำเป็น เมื่อเข้าประชุมต้องตั้งใจประชุมไม่ทำงานอย่างอื่นไปพร้อมกับการประชุม รักษาเวลาในการประชุม เริ่มต้นตรงเวลาก็ต้องเลิกประชุมตรงเวลา ถ้าประชุมเสร็จก่อนเวลาก็ควรปิดประชุมเพื่อให้พนักงานมีเวลาไปทำกิจกรรมอย่างอื่นบ้าง

——————

25. ไม่มีความลับใดใดใน Google การแชร์ข้อมูล เผยแพร่ข้อมูลให้ทุกคนในบริษัทรับรู้ร่วมกัน ในศตวรรษแห่งอินเทอร์เน็ต เงิน คือ เส้นเลือดหล่อเลี้ยงบริษัท แต่ข้อมูลข่าวสาร คือ เส้นเลือดใหญ่ ที่หล่อเลี้ยงธุรกิจ หัวใจสำคัญในการสร้างธุรกิจของ Google คือ การเสาะหาสมาร์ตครีเอทีฟที่เก่งที่สุดเข้ามาสร้างนวัตกรรมที่ยิ่งใหญ่ให้บริษัทแต่สิ่งเหล่านี้จะเกิดขึ้นไม่ได้ ถ้าเหล่าสมาร์ตครีเอทีฟขาดข้อมูลที่ถูกต้องและครบถ้วน

——————

26. ส่งเสริมให้ทุกคนกล้าสื่อสารอย่างเปิดเผย โปร่งใส และตรงไปตรงมา ผู้บริหารที่ดีต้องทำให้ลูกน้องรู้สึกปลอดภัยที่จะกล้าตั้งคำถามยาก ๆ หรือกล้าพูดความจริงเสมอ ถ้าเป็นข่าวดีไม่ใช่ปัญหา แต่ถ้าเป็นข่าวร้ายรับรองว่าคุณต้องอยากรู้อย่างรวดเร็ว เมื่อมีเรื่องผิดพลาดเกิดขึ้นคุณควรจะได้รับข่าวสารอย่างทันท่วงทีและตรงไปตรงมา เพื่อเตรียมรับมือกับผลกระทบที่จะเกิดขึ้น

——————

27. สื่อสารแบบซ้ำ ๆ เพื่อตอกย้ำให้ผู้รับสารเข้าใจ โดยผู้สื่อสารต้องคำนึงถึงสาระสำคัญที่ต้องการสื่อสาร ถ้าข้อมูลมีความน่าสนใจหรือสนุก สามารถสร้างแรงบันดาลใจด้วยยิ่งดี แต่ข้อมูลดังกล่าวต้องอยู่บนพื้นฐานความเป็นจริง และต้องสื่อสารให้ถึงผู้รับสารที่ถูกต้องด้วยการใช้สื่อที่เหมาะสม จะสังเกตว่าเราใช้คำว่า “ผู้รับสาร“ แทนคำว่า “ผู้ฟัง” เพราะในศตวรรษแห่งอินเทอร์เน็ตรูปแบบการสื่อสารมีช่องทางที่หลากหลายทั้ง อีเมล์ วีดิโอ โซเชียลเน็ตเวิร์ก จัดประชุม หรือวิธีดั้งเดิมอย่างโปสเตอร์ ใบปลิว ก็ยังใช้ได้ ให้เราเลือกดูว่าวิธีการใดจะเหมาะสม

——————

28. กล้าวิจารณ์ตัวเอง ผู้บริหาร Google มีแนวคิดสำคัญว่าผู้บริหารต้องตรวจสอบตัวเราเองอยู่เสมอ ว่าเราอยากทำงานเป็นลูกน้องตนเองหรือไม่ ถ้าตัวเองซึ่งเป็นผู้บริหารยังไม่อยากทำงานกับตัวเอง ก็แสดงว่าต้องปรับปรุงตัวเองอย่างเร่งด่วน เครื่องมือสำคัญในการตรวจสอบ คือ เขียนวิจารณ์ตัวเอง ผู้บริหารจะเขียนวิจารณ์ตัวเอง เสร็จแล้วลองอ่านและคิดดูว่าคุณอยากทำงานให้เจ้านายอย่างนี้หรือไม่ จากนั้นก็ส่งให้ลูกน้องที่ทำงานกับตัวเองอ่าน เพื่อแสดงให้เห็นว่าแม้แต่ผู้บริหารยังต้องปรับปรุงตัวเอง เมื่อใดที่เริ่มวิจารณ์ตัวเองเมื่อนั้นก็จะทำให้คนอื่นกล้าพูดกับเราอย่างตรงไปตรงมามากขึ้น

——————

29. คิดให้ใหญ่ขึ้น 10 เท่า แลร์รี เพจ CEO ของ Google ท้าทายเหล่าวิศวกร ผู้จัดการผลิตภัณฑ์ และสมาร์ตครีเอทีฟ เพื่อกระตุ้นความคิดสร้างสรรค์ ส่งเสริมอิสระทางความคิด ช่วยขจัดข้อจำกัด และสร้างแรงบันดาลใจ ด้วยแนวคิด คิดการใหญ่ คิดในสิ่งที่คนอื่นคิดว่าเป็นไปไม่ได้ แล้วลงมือทำให้เป็นไปได้

——————

30. สร้างสรรค์นวัตกรรมด้วยแนวคิด “โปรเจ็กต์ 20 %” Google สนับสนุนให้สมาร์ตครีเอทีฟได้ทำสิ่งใหม่ ๆ ที่แตกต่างไปจากงานประจำที่ตนเองต้องรับผิดชอบได้อย่างอิสระ โดยใช้เวลา 20 % ของเวลางานไปทำอะไรก็ได้ที่สนใจ ทั้งนี้มีข้อกำหนดว่า โปรเจ็คต์ดังกล่าวต้องมีเพื่อนร่วมทีม (ห้ามทำคนเดียว) และมีชิ้นงานต้นแบบ ผลลัพธ์อันล้ำค่าของแนวคิดนี้ คือ การทำให้เหล่าสมาร์ตครีเอทีฟได้เรียนรู้สิ่งใหม่ ๆ ฝึกฝนทักษะอื่น ๆ นอกเหนือจากงานประจำ และได้ทำงานร่วมกับเพื่อนใหม่ ๆ แนวคิดนี้ได้สร้างนวัตกรรมที่มีคุณค่าต่อบริษัทและผู้ใช้บริการ Google มาแล้วทั่วโลก เช่น Gmail , Google News, Google Suggest, Street View Trike (จักรยานสามล้อที่ใช้เก็บภาพระดับสายตาของถนนหรือซอยที่แคบเกินกว่ารถยนต์จะเข้าได้) , ข้อมูลการเดินทางบน Google Maps, ฯลฯ

——————

31. เผชิญหน้ากับความล้มเหลว ในการสร้างนวัตกรรมไม่ใช่จะสำเร็จทุกครั้งไป เมื่อเกิดความผิดพลาดสิ่งสำคัญต้องเรียนรู้จากข้อผิดพลาด โยนความล้มเหลวทิ้งไป และเก็บเกี่ยวความรู้ที่ได้ ไอเดียดีดี นำไปใช้ต่อยอดสร้างนวัตกรรมใหม่ ๆ

> ### “ถ้าคุณจ้างคนได้ถูกต้อง และมีความฝันที่ยิ่งใหญ่พอ คุณจะไปถึงฝั่งฝันได้ แม้จะล้มเหลวก็ยังได้ความรู้บางอย่างที่สำคัญกลับมา”

**แลร์รี เพจ ผู้ก่อตั้งบริษัท และ CEO Google**

> [Source : ](http://www.saroopbook.com/book/how-google-works-summary/?fbclid=IwAR3avfyJcuWfsYcvp794wZGBr646wufLdH2f9-kbCFBs_5CvE6OLR6MGXjo).
<!--stackedit_data:
eyJoaXN0b3J5IjpbMTY3MDQ2NDEwM119
-->