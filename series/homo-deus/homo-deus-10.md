# ตอนที่ 10: พลังกุณฑาลินี คือเส้นทางสู่ด้านสว่างของ Homo Deus

โดย [ดร. สุวินัย ภรณวลัย](https://www.facebook.com/suvinaip/posts/2411607062209754)

พลังกุณฑาลินี คือ แหล่งพลังงานสะสมที่เป็นพลังชีวิต หรือพลังจักรวาลจำนวนมหาศาลภายในตัวมนุษย์ และเป็นทวารนำมนุษย์ผู้นั้นไปสู่มิติที่สูงส่งทางจิตวิญญาณที่ข้ามพ้นกาลเวลาและพื้นที่

อีกทั้งยังเป็นปัจจัยที่กระตุ้นวิวัฒนาการทางจิตของบุคคลของผู้นั้นให้รุดหน้าไปอย่างรวดเร็วยิ่ง

พลังกุณฑลินี คือ เครื่องมือกลไกทางจิต-สรีรวิทยา ที่อยู่ในร่างกายของคนเรา ที่คอยควบคุมบงการการยกระดับและวิวัฒนาการของมนุษยชาติ

กลไกอันนี้ทำงานเพียงเล็กน้อยเท่านั้นในปุถุชนคนธรรมดา แต่สำหรับผู้ที่บำเพ็ญโยคะจนรุดหน้าแล้ว จนสามารถทำให้พลังกุณฑลินีทำงานได้อย่างเต็มที่แล้ว ระบบประสาท ไขกระดูกแกนสันหลัง และมันสมองของคนผู้นั้น และอวัยวะอื่นๆในร่างกายของคนผู้นั้นจะถูกยกเครื่องใหม่ ทำให้เกิดการลอกคราบเปลี่ยนแปลงคนผู้นั้นจากภายใน

ทำให้คนผู้นั้นกลายเป็น โฮโม-เอ็กเซลเลนส์ Homo Excellence หรือเลิศมนุษย์ ที่มีพลังและความสามารถทางกาย ทางจิต และทางสมองสูงกว่าคนธรรมดา

เคล็ดวิธีในการปลุกพลังกุณฑาลินี เคยเป็นเคล็ดวิชาที่เป็นความลับสุดยอดที่ถ่ายทอดกันในหมู่อภิมนุษย์สมัยโบราณในประเทศอียิปต์ อินเดีย และจีนมาก่อน

โดยที่ปัญญาชนส่วรใหญ่สมัยนี้แทบไม่มีใครมีความรู้ในเรื่องนี้เลย ทั้งๆที่เคล็ดวิชาอันนี้ เป็นระบบการฝึกร่างกายและจิตใจ ตามหลักโยคะที่วิเศษมาก และเคยดำรงอยู่ในศาสนาทุกศาสนาที่เป็นแนวเร้นลับ แต่ต่อมาได้สาบสูญขาดการถ่ายทอดมาถึงคนรุ่นหลัง ยกเว้นคนส่วนน้อยเท่านั้น

คนธรรมดามักจะนึกว่า ความแตกต่างระหว่างพวกเขา กับพวกที่เป็นอัจฉริยะหรืออภิมนุษย์สายจิตวิญญาณ​ เป็นแค่ความแตกต่างทางปริมาณหรือระดับของสติ ขันติ สติปัญญาเท่านั้น

แต่ความเชื่อเช่นนี้ผิดทั้งเพ เพราะในความเป็นจริงแล้ว มีความแตกต่างทางคุณภาพขั้นพื้นฐานในจิตสำนึก บุคลิกภาพ และพลังชีวิตดำรงอยู่ระหว่างปุถุชนคนธรรมดา กับอัจฉริยะและอภิมนุษย์เหล่านั้น

ซึ่งมีความเกี่ยวข้องโดยตรงกับการบริหารสมองและ ระบบเส้นประสาท ทั้งนี้เพราะ ระดับและคุณภาพของพลังจักรวาล ที่คนสองประเภทนี้ได้รับเข้าสู่ร่างกายและสมองนั้น มันเทียบกันแทบไม่ได้เลย

พวกโยคีของอินเดีย และพวกเซียนเต๋าของจีนสมัยก่อนต่างรู้ดีว่า พลังกุณฑาลินี คือ ผู้ปกครองดูแลการไหลเวียนของปราณไปตามจุดตามท่อต่างๆจำนวนหลายพันหลายหมื่นท่อทั่งร่างกาย

อีกทั้งพลังนี้ยังสัมพันธ์กับพลังทางเพศ และอวัยวะสืบพันธ์โดยตรง โดยที่พลังทางเพศที่เป็นของเหลว\(จิง​ 精 ในภาษาจีน\) จะถูกแปรสภาพในบริเวณปลายกระดูกก้นกบ ก่อนที่จะถูกส่งขึ้นไปผ่านกระดูกไขสันหลังขึ้นไปบำรุงเลี้ยงสมอง

หากจะเชื่อเรื่องวิชาโยคะ หรือเรื่องพลังกุณฑาลินี คนผู้นั้นจะต้องยอมรับเรื่องปราณ หรือชี่ หรือกำลังภายใน ก่อนว่ามีจริง มิฉะนั้นแล้ว ต่อให้สาธยายความลึกซึ้งของวิชาโยคะ หรือวิชาเซียนออกไปก็ไร้ประโยชน์ อัจฉริยะผู้ค้นคิดวิชากุณฑาลินีโยคะ ในอดีตคงได้ค้นพบความจริงที่น่าทึ่งและสำคัญยิ่งกว่า โดยการเพิ่มจำนวนปราณที่ไหลเข้าสู่สมองให้มากขึ้น คนผู้นั้นจะสามารถใช้เจตจำนงของเขาไปควบคุมระบบประสาท ทำให้สามารถยกระดับการทำงานของสมองให้สูงขึ้นได้

แต่ร่างกายของมนุษย์ทั่วไปสมัยนี้ อ่อนแอกว่าคนสมัยก่อนมาก เพราะถูกกระตุ้นเร้าด้วยกิเลสและความทะยายอยาก กับถูกอารยธรรมทางวัตถุ และลัทธิบริโภคนิยมกัดกร่อนเข้าไปถึงข้างใน

เพราะฉะนั้น หากคนเช่นนั้นคิดจะมาฝึกฝนในเรื่องจิต ในเรื่องศาสตร์เร้นลับ โดยไม่มีการตระเตรียมร่างกายให้พร้อมเพรียงก่อน เขาย่อมไม่มีทางที่จะทนทานต่อพลังกุณฑาลินีที่ถูกปลุกให้ตื่นได้

