# ข้างขึ้น – ข้างแรม \(The Moon’s Phases\)

ข้างขึ้น-ข้างแรม \(The Moon’s Phases\) คือ ปรากฎการณ์ที่ผู้สังเกตบนโลกมองเห็นด้านสว่างของดวงจันทร์เปลี่ยนแปลงรูปร่าง บางวันจะเห็นพระจันทร์เสี้ยว บางวันเห็นพระจันทร์เต็มดวง หรือบางวันไม่เห็นพระจันทร์ ซึ่งการเปลี่ยนแปลงนี้จะเกิดขึ้นครบรอบในหนึ่งเดือน เรียกช่วงเวลาที่พระจันทร์มืดและสว่างขึ้นเรื่อยๆ จนพระจันทร์เต็มดวงว่า ข้างขึ้น \(ใช้เวลาประมาณ 15 วัน เรียก ขึ้น 1 ค่ำ – ขึ้น 15 ค่ำ\) และเรียกช่วงเวลาที่พระจันทร์เต็มดวงแล้วค่อยๆ เล็กลงจนมืดหรือมองไม่เห็นดวงจันทร์ว่า ข้างแรม \(ใช้เวลาประมาณ 15 วัน เรียก แรม 1 ค่ำ – แรม 14 ค่ำ สำหรับเดือนคี่ และแรม 1 ค่ำ – แรม 15 ค่ำ สำหรับเดือนคู่\) ดังนั้นในหนึ่งรอบหรือหนึ่งเดือนจันทรคติ ใช้เวลาเฉลี่ยประมาณ 29.5 วัน

![7868 1](https://uatscimath.ipst.ac.th/images/2017/lesson/7868/7868-1.jpg)

ภาพที่ 1 พระจันทร์ในวันขึ้น 8 ค่ำ  
ที่มา: [http://2g.pantip.com/cafe/camera/topic/O8503648/O8503648.html](http://2g.pantip.com/cafe/camera/topic/O8503648/O8503648.html)

![7868 2](https://uatscimath.ipst.ac.th/images/2017/lesson/7868/7868-2.jpg)

ภาพที่ 2 การเปลี่ยนแปลงรูปร่างของดวงจันทร์ในรอบเดือน  
ที่มา: [http://earthsky.org/moon-phases/understandingmoonphases](http://earthsky.org/moon-phases/understandingmoonphases)

## ข้างขึ้น – ข้างแรมเกิดจากอะไร

ข้างขึ้นข้างแรม เกิดจากการเปลี่ยนตำแหน่งของดวงจันทร์ เนื่องจากดวงจันทร์โคจรรอบโลก ซึ่งใช้เวลา 29.5 วัน การที่เรามองเห็นรูปร่างของดวงจันทร์เปลี่ยนแปลงไปในแต่ละวันเนื่องจาก ดวงจันทร์มีรูปร่างเป็นทรงกลม ไม่มีแสงในตัวเอง ด้านสว่างได้รับแสงจากดวงอาทิตย์ แต่ด้านตรงข้ามกับดวงอาทิตย์ถูกบังด้วยเงาของตัวเอง ดวงจันทร์โคจรรอบโลกหนึ่งรอบเป็นมุม 360 องศา ใช้เวลาประมาณ 29.5 วัน ดังนั้นในหนึ่งวันดวงจันทร์จะเคลื่อนที่ทางทิศตะวันออกประมาณ 12 องศา ทำให้ดวงจันทร์จะปรากฏบนท้องฟ้าช้าลงวันละประมาณ 50 นาที พร้อมกับรูปร่างที่เปลี่ยนไปดังภาพที่ 3

![7868 3](https://uatscimath.ipst.ac.th/images/2017/lesson/7868/7868-3.png)

ภาพที่ 3 การเกิดข้างขึ้นข้างแรม  
ที่มา: [http://www.lesa.biz/astronomy/astro-events/moon-phases](http://www.lesa.biz/astronomy/astro-events/moon-phases)

คนไทยแบ่งเดือนทางจันทรคติ \(Lunar month\) โดยใช้เวลาที่ดวงจันทร์มาปรากฏที่ตำแหน่งเดิม ถือเป็น 1 เดือนทางจันทรคติ \(เดือน หมายถึงดวงจันทร์\) ซึ่งใช้เวลาเฉลี่ย 29.5 วัน ปฏิทินจันทรคติของไทยจึงแบ่งเดือนออกเป็น 2 พวก คือ พวก เดือนขาด หรือ เดือนคี่ และพวก เดือนเต็มหรือเดือนคู่ โดยให้เดือนคี่มี 29 วัน และเดือนคู่มี 30 วัน ซึ่งเฉลี่ยแล้วจะได้เดือนละ 29.5 วัน วันเริ่มต้นของเดือนคือ ขึ้น 1 ค่ำ โดยถือให้วันขึ้น 15 ค่ำ \(ดวงจันทร์สว่างเต็มดวง\), วันแรม 15 ค่ำ \(14 ค่ำ สำหรับเดือนคี่, ดวงจันทร์มืดทั้งดวง\), วันแรม 8 ค่ำ และวันขึ้น 8 ค่ำ \(ดวงจันทร์สว่างครึ่งดวง\) เป็นวันพระ

วันแรม 15 ค่ำ \(New Moon\): เมื่อดวงจันทร์อยู่ระหว่างโลกกับดวงอาทิตย์ ดวงจันทร์หันด้านเงามืดเข้าหาโลก ตำแหน่งปรากฏของดวงจันทร์อยู่ใกล้กับดวงอาทิตย์ แสงสว่างของดวงอาทิตย์ ทำให้เราไม่สามารถมองเห็นดวงจันทร์ได้เลย

หลังจากนั้นจะเป็นวันขึ้น 1 ค่ำ พระจันทร์เป็นเสี้ยวเล็กมาก และจะตกลับขอบฟ้าหลังจากดวงอาทิตย์ประมาณ 50 นาที และวันถัดมาคือวันขึ้น 2 ค่ำ ดวงจันทร์อยู่ห่างดวงอาทิตย์ไปทางตะวันออกมากขึ้น ส่วนที่ได้รับแสงอาทิตย์ หรือด้านสว่างหันมาทางโลกมากขึ้น และหันด้านนูนไปทางดวงอาทิตย์ เราจึงมองเห็นดวงจันทร์โตขึ้น และจะลับขอบฟ้าหลังจากดวงอาทิตย์ประมาณ 1 ชั่วโมง 40 นาที \(เนื่องจากดวงจันทร์โคจรรอบโลก ทำให้เราเห็นดวงจันทร์ขึ้นช้าวันละประมาณ 50 นาที\) และวันถัดมาดวงจันทร์ก็จะดวงโตขึ้นเรื่อยๆ ช่วงนี้สามารถมองเห็นดวงจันทร์ปรากฎเวลากลางวันได้

วันขึ้น 8 ค่ำ \(First Quarter\): เมื่อดวงจันทร์เคลื่อนมาอยู่ในตำแหน่งมุมฉากระหว่างโลกกับดวงอาทิตย์ ทำให้เรามองเห็นด้านสว่างและด้านมืดของดวงจันทร์มีขนาดเท่ากัน เนื่องจากดวงจันทร์ห่างจากดวงอาทิตย์ 90 องศา ดังจันทร์จึงขึ้นเวลาเที่ยงวัน และเมื่อพระอาทิตย์ลับขอบฟ้า ดวงจันทร์จะอยู่ที่ตำแหน่งสูงสุดบนท้องฟ้า \(จุดเหนือศรีษะ\) หันด้านนูนไปทางดวงอาทิตย์ ดวงจันทร์จะตกลับขอบฟ้าเวลาประมาณเที่ยงคืน

วันขึ้น 15 ค่ำ หรือ วันเพ็ญ \(Full Moon\): ดวงจันทร์โคจรมาอยู่ด้านตรงข้ามกับดวงอาทิตย์ ดวงจันทร์หันด้านที่ได้รับแสงอาทิตย์เข้าหาโลก ทำให้เรามองเห็นดวงจันทร์เต็มดวง พอดวงอาทิตย์ลับของฟ้าทางตะวันตกดวงจันทร์เพ็ญจะขึ้นทางตะวันออก เพราะฉะนั้น ดวงจันทร์วันขึ้น 15 ค่ำ จึงอยู่บนฟ้าตลอดทั้งคืนและสว่างที่สุดด้วย

หลังจากขึ้น 15 ค่ำแล้วจะเป็นวันแรม 1 ค่ำจนถึงแรม 14 ค่ำ สำหรับเดือนคี่ ส่วนเดือนคู่จะมีถึงแรม 15 ค่ำ วันแรมน้อย ๆ ดวงจันทร์ยังสว่างมากและขึ้นจากขอบฟ้าช้าลงวันละประมาณ 50 นาที

วันแรม 8 ค่ำ \(Third Quarter\): ดวงจันทร์โคจรมาอยู่ในตำแหน่งมุมฉากระหว่างโลกกับดวงอาทิตย์ ทำให้เรามองเห็นด้านสว่างและด้านมืดของดวงจันทร์มีขนาดเท่ากัน

## ความเข้าใจที่คลาดเคลื่อน

หลายคนเข้าใจว่า ดวงจันทร์โคจรรอบโลก 1 รอบ ใช้เวลา 29.5 วัน ดังนั้น ในวันที่ดวงจันทร์มาอยู่ในตำแหน่งตรงกับดวงอาทิตย์ในแต่ละเดือน คือวันแรม 15 ค่ำ ควรจะเกิดสุริยุปราคา \(solar eclipse\) หรือวันขึ้น 15 ค่ำ ควรจะเกิดจันทรุปราคา \(lunar eclipse\) แต่ทำไมเราไม่เห็นปรากฏการณ์ดังกล่าวเกิดขึ้นทุกเดือน

ทั้งนี้เป็นเพราะระนาบการโคจรของดวงจันทร์โคจรรอบโลก \(Moon's orbit\) ทำมุมประมาณ 5 องศา กับระนาบการโคจรของโลกรอบดวงอาทิตย์ \(Earth's orbit\) ดังนั้น ในวันที่พระจันทร์เต็มดวง \(ขึ้น 15 ค่ำ\) หรือวันที่พระจันทร์มืด \(แรม 15 ค่ำ\) ดวงจันทร์จะอยู่ในตำแหน่งเหนือ หรือ ใต้ เส้นตรงจากดวงอาทิตย์มายังโลก จึงไม่อยู่ในแนวเส้นตรงเดียวกัน ทำให้ไม่สามารถเกิดปรากฎการณ์จันทรุปราคา หรือสุริยุปราคา ในทุกเดือน ถึงอย่างนั้น จันทรุปราคา หรือสุริยุปราคาก็มีโอกาสเกิดขึ้นได้ เมื่อ ดวงจันทร์อยู่ใกล้กับจุดตัด \(intersection\) ระหว่างระนาบการโคจรของดวงจันทร์รอบโลก และระนาบการโคจรของโลกรอบดวงอาทิตย์ แต่มีกาสเกิดขึ้นน้อยมากในแต่ละปี ดังภาพที่ 4

![7868 5](https://uatscimath.ipst.ac.th/images/2017/lesson/7868/7868-5.jpg)

ภาพที่ 4 แสดงระนาบการโคจรของดวงจันทร์โคจรรอบโลก และระนาบการโคจรของโลกรอบดวงอาทิตย์ แสดงถึงโอกาสการเกิดจันทรุปปราคาหรือสุริยุปราคา ในรอบปี  
ที่มา: [https://astronomy.stackexchange.com/questions/11728/supermoon-lunar-eclipse](https://astronomy.stackexchange.com/questions/11728/supermoon-lunar-eclipse)

> ที่มาบทความ [uatscimath.ipst.ac.th](https://uatscimath.ipst.ac.th/lesson-physics/item/7868-2018-02-26-08-27-01).

