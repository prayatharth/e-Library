# การเคลื่อนที่ของทรงกลมฟ้า

คนโบราณเชื่อว่า ดวงดาวทั้งหมดบนท้องฟ้าอยู่ห่างจากโลกเป็นระยะทางเท่าๆ กัน โดยดวงดาวเหล่านั้นถูกตรึงอยู่บนผิวของทรงกลมขนาดใหญ่เรียกว่า _“_[_ทรงกลมฟ้า_](http://www.lesa.biz/astronomy/celestial-sphere)_”_ _\(Celestial sphere\)_ โดยมีโลกอยู่ที่ศูนย์กลางของทรงกลม ทรงกลมฟ้าหมุนรอบโลกจากทิศตะวันออกไปยังทิศตะวันตก โดยที่โลกหยุดนิ่งอยู่กับที่ ไม่เคลื่อนไหว ปราชญ์ในยุคต่อมาทำการสังเกตได้ละเอียดขึ้นจึงพบว่า ดวงดาวบนท้องฟ้าอยู่ห่างจากโลกเป็นระยะทางที่แตกต่างกัน กลางวันและกลางคืนเกิดจากการหมุนรอบตัวเองของโลก มิใช่การหมุนของทรงกลมฟ้า ดังที่เคยเชื่อกันในอดีต อย่างไรก็ตามในปัจจุบันนักดาราศาสตร์ยังคงใช้ทรงกลมท้องฟ้า เป็นเครื่องมือในการระบุตำแหน่งทางดาราศาสตร์ ทั้งนี้เป็นเพราะ หากเราจินตนาการให้โลกเป็นศูนย์กลาง โดยมีทรงกลมฟ้าเคลื่อนที่หมุนรอบ จะทำให้ง่ายต่อการระบุพิกัด หรือเปรียบเทียบตำแหน่งของวัตถุท้องฟ้า และสังเกตการเคลื่อนที่ของวัตถุเหล่านั้นได้ง่ายขึ้น

![W3Schools](http://www.lesa.biz/_/rsrc/1432186890512/astronomy/celestial-sphere/celestial-motion/celes_sp_polar.jpg)

_ภาพที่ 1 จินตนาการจากอวกาศ_

**พิจารณาภาพที่ 1**

* หากต่อแกนหมุนของโลกออกไปบนท้องฟ้าทั้งสองด้าน เราจะได้จุดสมมติเรียกว่า “ขั้วฟ้าเหนือ” \(North celestial pole\) และ “ขั้วฟ้าใต้” \(South celestial pole\) โดยขั้วฟ้าทั้งสองจะมีแกนเดียวกันกับแกนการหมุนรอบตัวเองของโลก และขั้วฟ้าเหนือจะชี้ไปประมาณตำแหน่งของดาวเหนือ ทำให้เรามองเห็นเหมือนว่า ดาวเหนือไม่มีการเคลื่อนที่
* ขยายเส้นศูนย์สูตรโลกออกไปบนท้องฟ้าโดยรอบ เราจะได้เส้นสมมติเรียกว่า “เส้นศูนย์สูตรฟ้า” \(Celestial equator\) เส้นศูนย์สูตรฟ้าแบ่งท้องฟ้าออกเป็น “ซีกฟ้าเหนือ” \(North hemisphere\) และ “ซีกฟ้าใต้” \(South hemisphere\) เช่นเดียวกับที่เส้นศูนย์สูตรโลกแบ่งโลก ออกเป็นซีกโลกเหนือ และซีกโลกใต้

![W3Schools](http://www.lesa.biz/astronomy/celestial-sphere/celestial-motion/celes_mer_eq.gif)

ภาพที่ 2 จินตนาการจากพื้นโลก\_

**พิจารณาภาพที่ 2**

* ในความเป็นจริง เราไม่สามารถมองเห็นทรงกลมฟ้าได้ทั้งหมด เนื่องจากเราอยู่บนพื้นผิวโลก จึงมองเห็นทรงกลมฟ้าได้เพียงครึ่งเดียว และเรียกแนวที่ท้องฟ้าสัมผัสกับพื้นโลกรอบตัวเราว่า _“_เส้นขอบฟ้า_”_ \(Horizon\) ซึ่งเป็นเสมือน เส้นรอบวงบนพื้นราบ ที่มีตัวเราเป็นจุดศูนย์กลาง
* หากลากเส้นโยงจากทิศเหนือมายังทิศใต้ โดยผ่านจุดเหนือศรีษะ จะได้เส้นสมมติซึ่งเรียกว่า _“_เส้นเมอริเดียน_”_ \(Meridian\)
* หากลากเส้นเชื่อมทิศตะวันออก-ทิศตะวันตก โดยให้เส้นสมมตินั้นเอียงตั้งฉากกับขั้วฟ้าเหนือตลอดเวลา จะได้ “เส้นศูนย์สูตรฟ้า” ซึ่งแบ่งท้องฟ้าออกเป็นซีกฟ้าเหนือและซีกฟ้าใต้ หากทำการสังเกตการณ์จากประเทศไทย ซึ่งอยู่บนซีกโลกเหนือ จะมองเห็นซีกฟ้าเหนือมีอาณาบริเวณมากกว่าซีกฟ้าใต้เสมอ

![W3Schools](http://www.lesa.biz/_/rsrc/1306572906381/astronomy/celestial-sphere/celestial-motion/celes_eq.gif)

_ภาพที่ 3 ผู้สังเกตการณ์อยู่ที่ละติจูด_ _0°_

เมื่อมองจากพื้นโลกเราจะเห็นทรงกลมท้องฟ้าเคลื่อนที่จากทิศตะวันออกไปยังทิศตะวันตก อย่างไรก็ตามเนื่องจากโลกของเราเป็นทรงกลม ดังนั้นมุมมองของการเคลื่อนที่ของทรงกลมท้องฟ้า ย่อมขึ้นอยู่กับตำแหน่งละติจูด \(เส้นรุ้ง\) ของผู้สังเกตการณ์ เป็นต้นว่า ถ้าผู้สังเกตการณ์อยู่บนเส้นศูนย์สูตร หรือละติจูด 0° ขั้วฟ้าเหนือจะอยู่ที่ขอบฟ้าด้านทิศเหนือพอดี \(ภาพที่ 3\)

![W3Schools](http://www.lesa.biz/astronomy/celestial-sphere/celestial-motion/celes_bkk.jpg)

_ภาพที่ 4 ผู้สังเกตการณ์อยู่ที่ละติจูด 13°_

![W3Schools](http://www.lesa.biz/_/rsrc/1306572906381/astronomy/celestial-sphere/celestial-motion/celes_pole.gif)

ภาพที่ 5 ผู้สังเกตการณ์อยู่ที่ละติจูด 90°

ถ้าผู้สังเกตการณ์อยู่ที่ละติจูดสูงขึ้นไป เช่น ละติจูด 13° ขั้วฟ้าเหนือจะอยู่สูงจากขอบฟ้า 13° \(ภาพที่ 4\) ถ้าผู้สังเกตการณ์อยู่ที่ขั้วโลกเหนือ หรือละติจูด 90° ขั้วฟ้าเหนือจะอยู่สูงจากขอบฟ้า 90° \(ภาพที่ 5\) เราสามารถสรุปได้ว่า ถ้าผู้สังเกตการณ์อยู่ที่ละติจูดเท่าใด ขั้วฟ้าเหนือจะอยู่สูงจากขอบฟ้าเท่ากับละติจูดนั้น

## การเคลื่อนที่ในรอบวัน

ตำแหน่งของดาวบนท้องฟ้าเปลี่ยนแปลง \(การเคลื่อนที่ของทรงกลมฟ้า\) เนื่องจากการหมุนรอบตัวเองของโลก และการที่โลกโคจรรอบดวงอาทิตย์ มนุษย์ได้พัฒนาความรู้ทางคณิตศาสตร์จากการสังเกตการณ์ท้องฟ้า มาสร้างเป็นนาฬิกาและปฏิทิน เพื่อบอกเวลา ในการสังเกตการณ์ท้องฟ้านั้นเราสามารถคำนวณตำแหน่งของดาว บนท้องฟ้าได้อย่างง่ายด้วยวิธีบัญญัติไตรยางศ์

**การเปลี่ยนแปลงตำแหน่งเนื่องจากโลกหมุนรอบตัวเอง**

โลกหมุนรอบตัวเอง 1 รอบ ใช้เวลา 24 ชั่วโมง24 ชั่วโมง ตำแหน่งของดาว \(มุมที่ทำกับขั้วฟ้า\) เปลี่ยนแปลง 360 องศา1 ชั่วโมง ตำแหน่งของดาวเปลี่ยนแปลง = 360 / 24 = 15 องศา1 นาที ตำแหน่งของดาวเปลี่ยนแปลง = 15 / 60 = 0.25 องศา

**ตัวอย่างที่ 1:** สมมติว่าวันนี้ดวงอาทิตย์ขึ้นเวลา 06.00 น. เวลา 09.00 น. ดวงอาทิตย์จะอยู่สูงจากขอบฟ้ากี่องศา

ดวงอาทิตย์ขึ้นทางทิศตะวันออก เวลา 06.00 น. ไปตกยังทิศตะวันตก เวลา 18.00 น. ใช้เวลา 12 ชั่วโมง คิดเป็นมุมได้ 180 องศา  
ดังนั้น 1 ชั่วโมง ดวงอาทิตย์เคลื่อนที่ = 180 / 12 = 15 องศา เพราะฉะนั้นเวลา 09.00 น. ดวงอาทิตย์จะอยู่สูงจากขอบฟ้า = \(9 – 6\) x 15 = 45 องศา

[![](http://www.lesa.biz/_/rsrc/1306572906384/astronomy/celestial-sphere/celestial-motion/diurnal-motion/example1.jpg)](http://www.lesa.biz/astronomy/celestial-sphere/celestial-motion/diurnal-motion/example1.jpg?attredirects=0)

**ตัวอย่างที่** **2 :** เรามองเห็นกลุ่มดาวนายพรานอยู่เหนือศีรษะ เวลา 21.00 น. อยากทราบว่ากลุ่มดาว นายพราน จะตกเวลาเท่าไร

ใน 1 ชั่วโมง ดาวบนเส้นศูนย์สูตรฟ้าเคลื่อนที่ไปทางตะวันตก เป็นมุม = 180 / 12 = 15 องศา จุดเหนือศีรษะ ทำมุมกับ ขอบฟ้าด้านทิศตะวันตก = 90 องศา ดังนั้นกลุ่มดาวนายพรานจะเคลื่อนไปอยู่ที่ขอบฟ้าด้านทิศตะวันตกใช้เวลา= 90/15 = 6 ชั่วโมง  
เพราะฉะนั้นกลุ่มดาวนายพรานจะตกเวลา = 21.00 + 6.00 \(– 24.00\) ชั่วโมง = 03.00 นาฬิกาของวันรุ่งขึ้น

[![](http://www.lesa.biz/_/rsrc/1306983497473/astronomy/celestial-sphere/celestial-motion/diurnal-motion/example2.jpg)](http://www.lesa.biz/astronomy/celestial-sphere/celestial-motion/diurnal-motion/example2.jpg?attredirects=0)

**ตัวอย่างที่ 3 :** เรามองเห็นดาวอาทิตย์อยู่สูงเหนือขอบฟ้าด้านทิศตะวันตก เป็นระยะสูง 4 เท่า ของขนาดเส้นผ่านศูนย์กลาง อยากทราบว่า ดวงอาทิตย์จะสัมผัสขอบฟ้าภายในเวลากี่นาที  
ขนาดเชิงมุมของเส้นผ่านศูนย์กลางดวงอาทิตย์ = 0.5 องศา ดวงอาทิตย์เคลื่อนที่ไป 4 เท่าของขนาดเส้นผ่านศูนย์กลาง = 4 x 0.5 = 2 องศา1 ชั่วโมง ดวงอาทิตย์เคลื่อนที่ = 180 / 12 = 15 องศา ดวงอาทิตย์เคลื่อนที่ 1 องศา ใช้เวลา = 60/15 = 4 นาที ดังนั้นย่อมใช้เวลา = 2 x 4 = 8 นาที กว่าดวงอาทิตย์จะสัมผัสขอบฟ้า

[![](http://www.lesa.biz/_/rsrc/1306983509457/astronomy/celestial-sphere/celestial-motion/diurnal-motion/example3.jpg)](http://www.lesa.biz/astronomy/celestial-sphere/celestial-motion/diurnal-motion/example3.jpg?attredirects=0)

## การเคลื่อนที่ในรอบปี

โลกโคจรรอบดวงอาทิตย์ ทำให้เรามองเห็นทรงกลมท้องฟ้า เคลื่อนที่จากทิศตะวันออกไปยังทิศตะวันตก เร็วขึ้นวันละ 1 องศา ยกตัวอย่างเช่น ถ้าเราตื่นขึ้นมาดูดาวเหนือขอบฟ้าทิศตะวันออก เวลา 6.00 นาฬิกาของทุกวัน เราจะมองเห็นดาวดวงเดิมอยู่สูงกว่าเดิมวันละ 1 องศา ซึ่งสามารถคำนวณได้โดยใช้หลักการดังนี้

**การเปลี่ยนแปลงตำแหน่งเนื่องจากโลกโคจรรอบดวงอาทิตย์**

โลกโคจรรอบดวงอาทิตย์ 1 รอบ ใช้เวลา 1 ปี หรือ 365 วัน

1 ปี ตำแหน่งของดาวเปลี่ยนแปลง 360 องศา \(มุมที่ทำกับขั้วฟ้าเหนือ\)

1 วัน ตำแหน่งของดาวเปลี่ยนแปลง 360 / 365 = 1 องศา

นั่นหมายความว่า ดาวขึ้นเร็วขึ้นวันละ 1 องศา

[![](http://www.lesa.biz/_/rsrc/1432188127721/astronomy/celestial-sphere/ecliptic/annual-motion/zodiac.jpg)](http://www.lesa.biz/astronomy/celestial-sphere/ecliptic/annual-motion/zodiac.jpg?attredirects=0)

_ภาพที่ 1 การเปลี่ยนตำแหน่งของดาวเนื่องจากโลกโคจรรอบดวงอาทิตย์_

**ตัวอย่าง**

**วันที่ 1 มกราคม กลุ่มดาวนายพรานขึ้นเวลา 18.30 น. อยากทราบว่า ในเวลาเดียวกันของวันที่1 กุมภาพันธ์ ตำแหน่งของกลุ่มดาวนายพรานจะสูงเหนือขอบฟ้ากี่องศา**

ใน 1 วัน ตำแหน่งของดาวเปลี่ยนแปลง 360 / 365 ประมาณ 1 องศา ดังนั้น 31 วัน ตำแหน่งของดาวเปลี่ยนแปลง = 1 x 31 = 31 องศา เพราะฉะนั้นในวันที่ 1 กุมภาพันธ์ เวลา 18.30 น. กลุ่มดาวนายพรานจะสูงเหนือขอบฟ้าด้านทิศตะวันออก 31 องศา

_\[!\[\]\(_[http://www.lesa.biz/](http://www.lesa.biz/)/rsrc/1306572906428/astronomy/celestial-sphere/ecliptic/annual-motion/example4.jpg?height=222&width=400\)\]\([http://www.lesa.biz/astronomy/celestial-sphere/ecliptic/annual-motion/example4.jpg?attredirects=0\)\_](http://www.lesa.biz/astronomy/celestial-sphere/ecliptic/annual-motion/example4.jpg?attredirects=0%29_)

_ภาพที่ 2 ตำแหน่งของกลุ่มดาวนายพรานเปลี่ยนแปลงใน 31 วัน_

> ที่มาบทความ ศูนย์การเรียนรู้วิทยาศาสตร์โลกและดาราศาสตร์
>
> * [http://www.lesa.biz/astronomy/celestial-sphere/celestial-motion](http://www.lesa.biz/astronomy/celestial-sphere/celestial-motion)
> * [http://www.lesa.biz/astronomy/celestial-sphere/celestial-motion/diurnal-motion](http://www.lesa.biz/astronomy/celestial-sphere/celestial-motion/diurnal-motion)
> * [http://www.lesa.biz/astronomy/celestial-sphere/ecliptic/annual-motion](http://www.lesa.biz/astronomy/celestial-sphere/ecliptic/annual-motion)

