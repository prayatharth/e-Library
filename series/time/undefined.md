# ความลับของเวลา

วันที่ 25 มีนาคม : ความลับของเวลา

วันนี้พ่อจะสอนลูกเรื่องความลับของเวลา ว่าเวลามีความลับมาก หากลูกรู้ความลับนี้ ลูกจะเป็นคนที่ไม่ธรรมดา ลูกจะทำงานได้มากกว่าใครๆ เพราะลูกเป็นผู้ขยายเวลาให้กับชีวิตของลูกเองได้ และลูกก็จะเป็นผู้ที่มีหน้าตาอ่อนเยาว์กว่าคนในวัยเดียวกัน เพราะลูกจะทำให้เวลาที่ผ่านเข้าสู่ชีวิตลูกเดินไปอย่างช้าๆ

งงล่ะซิลูก ว่าพ่อพูดถึงอะไร และหมายถึงอะไร

ไอน์สไตน์บอกความลับของเวลาเอาไว้ว่า เวลาตามเข็มนาฬิกาไม่ใช่เวลาที่แท้จริงของชีวิต เวลาที่แท้จริงของชีวิตคือเวลาในความรู้สึก ด้วยเหตุนี้คนทุกคนจึงมีเวลาของชีวิตไม่เท่ากัน มีความหมายว่า คนสามารถยืดและหดเวลาของตนเองได้

ตอนแรกพ่อก็งงต่อเรื่องนี้พอสมควร แต่ก็ไม่ยอมแพ้ต่อการค้นหาความจริงและทำความเข้าใจกับมันให้ได้ ว่าความจริงนั้นมันหมายถึงอะไร

หลายปีผ่านไปกับการซื้อหนังสือที่เขียนเรื่องความลับของเวลา โดยในหนังสืออธิบายความจริงของเวลาเอาไว้ ทำให้พ่อเริ่มเข้าใจความจริงหรืออาจจะเรียกว่าความลับมากขึ้น

จนเมื่อสองปีที่แล้ว พ่อจำไม่ได้ว่าเป็นวันไหน จู่ๆ พ่อก็เข้าใจเรื่องความลับของเวลาขึ้นมาได้เอง

จริงๆ แล้วการเข้าใจความลับของเวลาไม่ใช่ได้มาจากการอ่านหนังสือของไอน์สไตน์อย่างเดียว พ่อเข้าใจเรื่องที่ไอน์สไตน์บอกได้ดียิ่งขึ้นผ่านการใส่ใจค้นหาว่า มรรคมีองค์แปดจะใช้เพื่อการดำเนินชีวิตและเพื่อความสำเร็จในทางโลกอย่างไร โดยเฉพาะการร้องอ๋อมากขึ้นต่อมรรคมีองค์แปด ข้อ 7 และ 8 ที่ว่า สัมมาสติและสัมมาสมาธิ ทำให้พ่อรู้ด้วยตัวของพ่อเองว่า สิ่งที่พ่อรู้ขึ้นมานั้นคือรู้อย่างที่ไอน์สไตน์รู้ เพราะการรู้ความจริงเป็นเรื่องที่ถ้าหากคนพัฒนาปัญญาได้ถึงขั้น คนจะรู้ความจริงเดียวกันซึ่งมีหนึ่งเดียว ไม่มีสอง

ในอาการสัมมาสติที่ลูกระลึกรู้ตัวอยู่ว่ากำลังทำอะไรอยู่ และในอาการสัมมาสมาธิที่ลูกอยู่ในอาการจดจ่อกับภารกิจที่ลูกกำลังทำอยู่ ทำให้จิตของลูกรวมศูนย์ ไม่สามารถนึกคิดเรื่องอื่นใดได้เลย

เรื่องการนึกคิดเรื่องอื่นใดไม่ได้ พ่อเคยสอนลูกไปแล้วว่า ลูกจะรู้สองเรื่องในเวลาเดียวกันไม่ได้ ถ้ารู้ใหม่ รู้เดิมก็จะดับไป นี่แหละลูกที่เกจิอาจารย์ชอบสอนให้คนรู้เข้าไปในรู้ ก็จะเกิดผลเป็นสติที่ตื่นและรู้ตัวอยู่ตลอดเวลา ทำให้จิตหยุดอาการคิดฟุ้งซ่าน เลิกการปรุงแต่งทางความคิด ทำให้ภาวะปฏิจจสมุปบาทไม่สามารถจะเกิดขึ้นได้ อุปาทานหรือตัวคนในทางความคิดจึงไม่มี

เมื่อไม่มีตัวคนในทางความคิด เวลาก็หยุดหมุน

เวลาที่หยุดหมุนนี้ไม่ใช่เวลาตามเข็มนาฬิกา แต่เป็นเวลาที่เกิดขึ้นในความรู้สึก คนจะรู้สึกว่าเวลาเดินช้าลงๆ

พ่อขอยกตัวอย่างให้ลูกเข้าใจง่ายขึ้น อย่างตอนที่ลูกทำงานเพลิน เอาเป็นว่า ตอนอ่านหนังสือเพื่อจะไปสอบในวันรุ่งขึ้นก็ได้ ลูกอ่านหนังสือตั้งแต่ตอน 4 ทุ่ม แล้วเพลินกับการอ่านหนังสือไป มารู้สึกตัวอีกทีก็ตอนที่เข็มนาฬิกาชี้ไปที่เลข 2 นั่นมีความหมายว่า ตีสองแล้ว ลูกรู้สึกในใจว่าเหมือนกับเวลาเพิ่งผ่านไปแค่ชั่วโมงเดียว แต่ที่ไหนได้เวลาตามเข็มนาฬิกาผ่านไป 4 ชั่วโมงแล้ว

ไอน์สไตน์บอกว่าเวลาที่แท้จริงของชีวิตในกรณีตัวอย่างนี้ คือ เวลา 1 ชั่วโมงที่เกิดขึ้นกับลูก ไม่ใช่เวลา 4 ชั่วโมงตามเข็มนาฬิกา นี่เองที่เป็นที่มาที่ว่าลูกสามารถขยายและหดเวลาให้สั้นลงได้

การหดเวลาที่ผ่านเข้ามาในชีวิตให้สั้นลงจากเวลาตามเข็มนาฬิกาที่ 4 ชั่วโมง ให้เหลือเวลาจริงแค่ 1 ชั่วโมง ทำให้ใน 1 วัน ลูกมีเวลามากกว่าคนอื่น เพราะ 1 ชั่วโมงของลูกเท่ากับ 4 ชั่วโมง ตามเข็มนาฬิกาถ้าลูกทำงานเพลินตลอดทั้งวัน และเกิดความรู้สึกต่อเวลาอย่างในกรณีตัวอย่างที่พ่ออธิบายไป 6 ครั้ง ลูกก็ใช้เวลาของชีวิตไปแค่ 6 ชั่วโมงเท่านั้น หาใช่ลูกใช้เวลาไปแล้ว 24 ชั่วโมงตามเข็มนาฬิกาไม่

ลูกสังเกตเห็นอะไรมั้ยว่า เวลาที่แท้จริงวัดกันที่ความรู้สึก ถ้าลูกรู้สึกว่าผ่านเวลามาแค่ 6 ชั่วโมง ไม่ใช่ 24 ชั่วโมง ก็มีความหมายว่าลูกยังใช้เวลาไม่ถึง 1 วันเลย

เวลาที่ลูกใช้ยังไม่ถึง 1 วัน \(6 ชั่วโมง\) ในขณะที่เข็มนาฬิกาเดินไปแล้ว 24 ชั่วโมง คือปรากฏการณ์ที่ลูกขยายเวลาใน 1 วันให้มีมากขึ้นนั่นเอง หรือพูดอีกนัยหนึ่งก็คือ ลูกมีความสามารถพิเศษหดเวลาตามเข็มนาฬิกาให้สั้นลง

การขยายเวลาให้มีเวลามากขึ้น ทำให้ลูกทำงานได้มากกว่าคนอื่น ลูกจึงอยู่ในอาการของคนที่ไม่เคยไม่มีเวลา ลูกจะมีเวลาเพื่อกิจการงานของลูกโดยตลอด

ส่วนการหดเวลาให้สั้นลง ก็คือการพูดในอีกนัยหนึ่งว่า 24 ชั่วโมงผ่านไปแล้ว แต่ลูกหดมันให้เหลือแค่ 6 ชั่วโมงเอง

ไอ้ 6 ชั่วโมงที่หดสั้น ในขณะที่ลูกก็ทำงานอย่างหนัก เกิดภาวการณ์เข้าสมาธิตามธรรมชาติ ตามคำสอนของท่านพุทธทาส ว่าการทำงานคือการปฏิบัติธรรม ทำให้คนเกิดสมาธิโดยที่ไม่ต้องฝืนบังคับ ทำให้เซลล์ในร่างกายของลูกรับรู้เวลาที่ผ่านเข้าสู่ชีวิตว่า ผ่านไปเพียง 6 ชั่วโมงเท่านั้น ด้วยเหตุนี้เซลล์จึงไม่เสื่อมสภาพตามเวลาที่เข็มนาฬิกาหมุนไป ทำให้เกิดเหตุการณ์ประหลาดที่ว่า ยิ่งทำงานหนัก ร่างกายยิ่งดูหนุ่มสาวอยู่เสมอ

วันนี้ลูกจึงได้ความลับใหม่แล้วว่า วิธีชะลอความแก่ คือ หางานมาทำให้ตัวเองเพลินไปกับงาน ลูกจะชะลอเวลาให้เดินช้าลงได้ และร่างกายของลูกจะไม่เสื่อมสภาพ มันจะดูอ่อนเยาว์อยู่เสมอเมื่อเทียบกับคนในวัยเดียวกับลูก เรื่องนี้เป็นเรื่องจริงที่จะว่ามหัศจรรย์ก็ได้

> Written with [StackEdit](https://www.facebook.com/Fpmbusinessadvisor/posts/481964378641130/).

