# China 5.0 : สีจิ้นผิง เศรษฐกิจยุคใหม่ และแผนการใหญ่ AI

![enter image description here](https://scontent.fbkk22-3.fna.fbcdn.net/v/t1.0-9/s960x960/77227510_1589741101166844_5750676440127373312_o.jpg?_nc_cat=110&_nc_ohc=Z1i3bD0xHfUAQl1IPn54W0a-Sr9QRd0OKvvG-mdvPPjOhYqnamIeadlBg&_nc_ht=scontent.fbkk22-3.fna&oh=678533d354ecc48322ed18501ae29b0f&oe=5E7C3AFC)

**“China 5.0 : สีจิ้นผิง เศรษฐกิจยุคใหม่ และแผนการใหญ่ AI”** เป็นหนังสือที่มีความยาวของเนื้อหาไม่ถึง 200 หน้า เล่าเรื่องราวจีนตั้งแต่การเข้ามาปกครองของพรรคคอมมิวนิสต์ มีเหมาเจ๋อตงเป็นผู้นำรุ่นที่ 1 ซึ่งก็ประสำเร็จในการนำจีนเดินหน้าลงคลอง แต่ก็มีผู้นำรุ่นต่อมาคือเติ้งเสี่ยวผิง พาประเทศขึ้นจากคลองเป็นผลสำเร็จด้วยการเปิดบ้าน​และปฏิรูปเศรษฐกิจ

แน่นอนว่าเนื้อหาของหนังสือส่วนใหญ่จะเล่าสมัยของประธานาธิบดีคนปัจจุบันซึ่งเป็นผู้นำรุ่นที่ 5 แต่ก็ไม่ได้เจาะลึกประวัติของท่านสีจิ้นผิงมากนัก เพราะเป็นบุคคลลึกลับ ไม่สามารถ Google ข้อมูลได้ง่าย แม้แต่คนจีนเองก็ยังไม่ค่อยรู้ แต่ก็พอได้ความว่าท่านเป็นลูกอดีตผู้บริการพรรคที่ตกอับเคยติดคุกสมัยเหมา ส่วนตัวเองก็เคยเลี้ยงหมูอยู่ที่จังหวัดบ้านนอกอยู่พักหนึ่ง เขาไต่เต้าอย่างเงียบๆ จนมาเป็นเลขาพรรคมณฑล Fujian ตามด้วยมณฑล Zhejiang ที่ซึ่งเขาได้แสดงฝีมือทั้งทางด้านเศรษฐกิจและการปราบคอรัปชั่น ย้ายมาเป็นเลขาพรรคมณฑล Shanghai \(เทียบเท่า\) อยู่แว๊บนึง แล้วก็ขึ้นเป็นเลขาธิการใหญ่พรรคคอมมิวนิสต์จีน และได้รับการแต่งตั้งเป็นประธานาธิบดีเมื่อปี 2013

ท่านสีเป็นผู้นำที่มีภาพติดดิน เข้าถึงชาวบ้าน จริงจังในการต่อสู้กับคนโกง ปลุกกระแสชาตินิยม และโดดเด่นในเวทีโลก คนจีนระดับล่างๆจะชอบเขามาก และโดยรวมๆก็เป็นผู้นำที่มีคะแนนนิยมสูง รัฐบาลของเขาทำการตลาดเก่ง มีกองทัพนักโพสต์กว่า 2 ล้านคนที่จะคอยเชียร์ เก็บข้อมูล และชี้เป้าหมายบุคคลอันตราย ข้อมูลที่ได้ก็พยายามนำไปแก้ไขปรับปรุง ในอนาคตยังจะมี AI และ Big Data มาช่วยทำงานเหล่านี้อีก ซึ่งเขามองว่าปัญญาประดิษฐ์นี่สำคัญมาก จะทำให้ประชาชนทำตามกฏหมาย และสังคมจีนอยู่เป็นปกติสุขได้ \(ลือกันว่าในบางเมืองหากคุณข้ามถนนตรงที่ไม่มีม้าลาย ยังไม่ทันก้าวขึ้นทางเท้า ค่าปรับจะถูกหักบัญชีเรียบร้อยแล้วด้วย Facial Recognition\)

ผู้เขียนมองทัศนะของคนจีนผ่านเพื่อนที่เรียนหนังสือด้วยกัน คนจีนจำนวนมากสนใจแต่ปากท้อง ไม่สนใจการเมือง การวิจารณ์ไม่มีผลดี อาจจะมีอึดอัดบ้าง แต่บางคนก็ว่าจีนเป็นประเทศใหญ่ปกครองแบบนี้ดีแล้ว ถ้าเป็นประชาธิปไตยจะไม่ปกติ และมีความขัดแย้งรุนแรง ที่จีนก็ทีทั้งพวกนิยมขวา \(เสรีนิยมแบบตะวันตก\) และนิยมซ้าย \(ควบคุมจากส่วนกลาง\) โดยคนมีการศึกษาดีและในจังหวัดที่เจริญก็ค่อนข้างจะเอียงไปทางขวา ส่วนพวกซ้ายนี่แปลกที่ชอบขงจื้อและคอมมิวนิสต์ได้ในเวลาเดียวกัน จึงน่าเป็นพวกชาตินิยมเห็นตะวันตกเป็นศัตรูมากกว่า ไม่ใช่ความคิดเห็นทางการเมืองล้วนๆ

เกี่ยวกับเศรษฐกิจ ภาระกิจหลักในช่วงแรกของท่านสีคือ ต้องเอาประเทศลงจอดดีๆให้ได้ เพราะว่าผู้นำ 4.0 คือหูจิ่นเทาต่อสู้กับวิกฤต Subprime ด้วยการอัดฉีดแทบหมดหน้าตัก ประเทศรอดพ้นได้จริงแต่ทำให้เกิดกำลังการผลิตเกินขนาด \(Overcapacity\) ในหลายๆภาคอุตสาหกรรมรวมถึงภาคอสังหาริมทรัพย์ โดยปฏิรูปด้าน Supply-Side มีการแปรรูปและควบรวมรัฐวิสากิจ ส่งเสริมให้เอกชนมีบทบาทมากขึ้น มุ่งผลิตสินค้าทีมีมูลค่าเพิ่มสูง ไม่ใช่ใช้แต่แรงงานอย่างแต่ก่อน นโยบายที่เป็นโลโก้และเราน่าจะรู้จักกันดีคือ BRI \(เดิมคือ One Belt One Road\) และ Made in China 2025 \(หลังๆไม่ออกข่าวแล้ว กลัวแสลงใจสหรัฐ\) ซึ่งมุ่งพัฒนาอุตสาหกรรมเป้าหมาย 10 อย่าง และมีการเปลี่ยนแปลงโครงสร้างทางเศรษฐกิจให้เน้นการบริโภค

ในหนังสือเล่าถึงนโยบายเศรษฐกิจของจีนในยุค 5.0 ในอีกหลายแง่มุม รวมถึงเป้าหมายทางเศรษฐกิจต่างๆ โดยเป้าหมายสูงสุดอยู่ที่ปี 2049 ซึ่งเป็นปีที่ People Republic of China ก่อตั้งครบรอบ 100 ปี จีนจะต้องเป็น “ประเทศสังคมนิยมหาอำนาจสมัยใหม่ที่ร่ำรวย ประชาชนเป็นใหญ่ เลิศวัฒนธรรม สมานฉันท์ และสวยงาม”

ปัจจุบันสีจิ้นผิงอายุ 66 ปี เขาเป็นปธน. ที่มีอำนาจมากที่สุดนับตั้งแต่ประธานเหมาเลยทีเดียว มีการปราบปราบคอรัปชั่นอย่างจริงจังมีคนถูกลงโทษไปมากกว่า 1 ล้านคน แม้แต่ดาวรุ่งในพรรคก็โดนเก็บไป เขาเปลี่ยนแปลงโครงสร้างกองทัพให้เก้าอี้มั่นคงยิ่งขึ้น ใหญ่ขนาดที่ว่าไม่นานมานี้ต้องมีการแก้รัฐธรรมนูญให้สามารถดำรงตำแหน่งต่อไปไม่มีกำหนด จากเดิมที่ให้ไม่เกิน 2 สมัยเป็นเวลา 10 ปี ด้วยอำนาจล้นฟ้าท่านสีอาจประสบความสำเร็จในการนำพาประเทศให้เจริญก้าวหน้าตามที่ตั้งใจ แต่คนเริ่มกลัวว่า ถ้าเขาตัดสินใจพลาดล่ะก็แย่แน่ หรืออาจจะมีคนพยายามโค่น และดูเหมือนเขาจะเป็น Limited Edition ผู้นำรุ่นต่อไปก็จะไม่ได้แบบนี้

ช่วงท้ายๆเกี่ยวกับเรื่องเทคโนโลยีโดยเฉพาะ AI ซึ่งผู้เขียนมองว่ารัฐบาลจีนให้ความสำคัญกับเรื่องนี้มากจริงๆ และเป็นอะไรที่จีนเริ่มทำพร้อมฝรั่ง มีโอกาสชนะได้มาก ก็จะพูดถึงพวก Alibaba Baidu เป็นต้น และมีเรื่อง IT อื่นๆอีกเล็กน้อย เช่น QR Code และ Sharing Economy ผมก็ได้รู้ในที่นี้แหละว่า Baidu ซึ่งพ่ายแพ้ Jack Ma และ Tencent ในยุค Mobile Internet กำลังทุ่มสุดตัวไปกับ AI ถ้าตีเมืองจันทน์ไม่ได้ก็น่าจะดับในคราวนี้

อ่านจบผมรู้สึกว่า หนังสือดีกว่าที่คาดไว้มาก แต่บางไปหน่อยครับอาจารย์ ไม่ทันหายมันก็หมดเล่มแล้ว ความรวดเร็วกระชับในการดำเนินเรื่องก็มีส่วน ผู้เขียนอธิบายได้แบบผู้มีความรู้ ไม่ต้องชักแม่น้ำทั้งห้าสาย พูดกันตรงๆให้เชื่อตามนี้ ผมเองยังต้องผงกหัวเป็นระยะ “ใช่ๆ มันเป็นแบบนี้แหละ” แต่ก็สงสัยเหมือนกันว่า ถ้าไม่เคยพอรู้มาก่อนบ้าง เนื้อหาจะห้วนไปหรือเปล่า และช่วงหลังเนื้อหาไม่กลมกลืนกันราวกับมันเป็นเคยบทความแยกกัน นอกจากนี้เวลาจะจบก็ปิดท้ายด้วยบทสรุปเลยทั้งๆที่อารมณ์ยังไม่ได้

ส่วนคำสร้อยใต้ชื่อหนังสือ ทำให้เข้าใจผิดว่าเกี่ยวกับ AI เป็นหลัก อาจจะเป็นความต้องการของสำนักพิมพ์ที่อยากจะให้ดูน่าสนใจ แต่ผมเกือบจะไม่ซื้อเพราะคำว่า AI นี่แหละครับ เพราะกลัวจะเป็นหนังสือแปะข่าวดังในวงการ ถ้าไม่ได้ดูที่อาจารย์พูดก็คงไม่ได้อ่านแล้ว

ชอบตรงไหนที่สุด ?

“ถ้าไม่มีมรสุม ให้หมูอยู่หน้าเรือดีที่สุด แต่ถ้ามีมรสุม ต้องให้อยู่ตรงกลาง หรือข้างหลัง”

อ้าว ผิดเล่ม ขออภัย ^ ^

ผู้ใดอยากผาดโผนในยุทธจักรหุ้นจีน ควรอ่านเล่มนี้ซักสองรอบครับ รอบเดียวจะไม่จำ ส่วนคนอื่นไม่ต้องก็ล่าย

หมายเหตุ : ถ้าสนใจเรื่องจีนๆ รายการ “เจาะตลาดแดนมังกร” ของอาจารย์สมภพ มานะรังสรรค์ ที่จัดตอนบ่ายวันอาทิตย์ก็สนุกดีครับ เหมือนเชียร์มวย กลัวผู้ถามหรือผู้ตอบคนใดคนหนึ่งอาจจะช็อคคาไมค์ไปเสียก่อน แต่ก็ได้สาระครบถ้วนครับ

> Source : [Money Works](https://www.facebook.com/MNYWKS/photos/a.999911960149764/1589741097833511/?type=3&theater).

