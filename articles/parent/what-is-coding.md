# Coding วิชาแห่งโลกอนาคต

![enter image description here](https://www.parentsone.com/wp-content/uploads/2019/03/what-is-coding_1-80.jpg)

คุณพ่อคุณแม่อาจจะสงสัยว่า Coding คืออะไร การเขียนโค้ดจะยากเกินไปสำหรับลูกหรือเปล่า หรือมันจำเป็นต่อตัวลูกยังไงในอนาคต จริงๆ แล้ว การเขียนโปรแกรมหรือที่เรียกกันว่าโค้ดดิ้ง \(Coding\) เป็นเรื่องใกล้ตัวกว่าที่คิด เพราะในปัจจุบันเทคโนโลยีเข้ามามีบทบาท อีกทั้งการฝึกเขียนโค้ดตั้งแต่เด็กจะช่วยฝึกฝนการคิดของลูกอีกด้วย วันนี้เราเลยมีข้อมูลเบื้องต้นเกี่ยวกับการเขียนโค้ดมาฝากค่ะ

## ![](https://www.parentsone.com/wp-content/uploads/2019/03/what-is-coding_3-80.jpg)

## Coding คืออะไร?

การ Coding คือ การเขียนชุดคำสั่งของโปรแกรมคอมพิวเตอร์ด้วย “โค้ด \(Code\)” เพื่อให้โปรแกรมทำตามคำสั่ง อธิบายให้เข้าใจง่ายๆ ก็คือการสั่งงานคอมพิวเตอร์ให้ทำตามที่เราต้องการ โดยการใช้ภาษาของคอมพิวเตอร์ เช่น C++, PHP, Java หรือ Python

## เรียน Coding ได้อะไร?

เป็นทักษะที่ช่วยให้เด็กคิดทุกเรื่องอย่างเป็นเหตุเป็นผล ซึ่งจะส่งผลให้เกิดทักษะการแก้ปัญหา คือ สามารถแตกปัญหาออกเป็นส่วนๆ เพื่อหาสาเหตุและวิธีแก้ไขในแต่ละส่วนไปทีละเปลาะ อีกทั้งในแต่ละขั้นตอนการเขียนโค้ดจะได้เรียนรู้ระบบการวางแผน เมื่อฝึกฝนไปสักพักก็จะทำให้เข้าใจหลักการและจับประเด็นได้ดีขึ้น

## ![](https://www.parentsone.com/wp-content/uploads/2019/03/what-is-coding-edit_1-80.jpg)

## วิชา Coding ที่เด็กไทยได้เรียน

วิทยาการคำนวน อยู่ในกลุ่มสาระวิทยาศาสตร์ เป็นวิชาบังคับในหลักสูตรแกนกลางการศึกษาขั้นพื้นฐาน พ.ศ.2551 \(ฉบับปรับปรุง พ.ศ.2560\) จากเดิมที่เด็กไทยได้เรียนวิชาคอมพิวเตอร์ในฐานะผู้ใช้ ในหลักสูตรนี้จะสอนให้เป็นผู้เขียน ผู้พัฒนา และได้ฝึกหัดคิดอย่างเป็นระบบคอมพิวเตอร์มากขึ้น

โครงสร้างหลักสูตรแบ่งออกเป็น 3 ส่วนหลัก

* Computer Science \(วิทยาการคอมพิวเตอร์\) หัวใจหลักของวิชานี้ ทำให้คิดได้เป็นขั้นตอน โดยใช้การเขียนโปรแกรมมาเป็นเครื่องมือ ตามแนวทาง Computational Thinking
* ICT \(เทคโนโลยีสารสนเทศ\) ทำให้สามารถรวบรวมข้อมูล จัดการข้อมูล นำข้อมูลมาประมวลผล และทำการตัดสินใจจากพื้นฐานของข้อมูลได้
* Digital Literacy \(รู้เท่าทันดิจิทัล\) การรรู้ทันเทคโนโลยีเป็นเรื่องสำคัญ อีกทั้งสามารถสร้างสรรค์ผลงานบนเทคโนโลยีได้

## ![](https://www.parentsone.com/wp-content/uploads/2019/03/what-is-coding_4-80.jpg)

## เริ่มต้นการ Coding ด้วยตัวเอง

จริงๆ การเขียนโปรแกรมสามารถเริ่มเรียนได้ตั้งแต่ 5 ขวบ โดยอาจเริ่มจากการเรียนรู้เรื่องของการจัดการคำสั่งเพื่อให้ได้ผลลัพธ์ที่ต้องการ และเมื่อลูกโตขึ้นก็อาจจะปรับเปลี่ยนวิธีการเรียนตามความเหมาะสม ซึ่งเดี๋ยวนี้ก็มีเว็บไซต์ให้เรียนแบบออนไลน์ด้วยคือ [https://www.codingthailand.org/](https://www.codingthailand.org/) และ [https://code.org](https://code.org/) ที่สอนเขียนโปรแกรมอย่างง่ายโดยใช้เกมและตัวละครจากการ์ตูนเป็นสื่อ

![](https://www.parentsone.com/wp-content/uploads/2019/03/what-is-coding-edit-80.jpg)

**ข้อมูลอ้างอิง**

* [blognone.com/](https://www.blognone.com/node/102435)
* [mindacademythai.com](https://mindacademythai.com/why-kids-coding/)
* [thematter.co/](https://thematter.co/byte/code-org/64731)

> [Source : ](https://www.parentsone.com/what-is-coding/).

