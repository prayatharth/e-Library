
Connecting the dot
====

Connecting the dots เป็นเรื่องที่ผมชอบที่สุดในสามเรื่องที่สตีฟ จอบส์ กล่าวไว้ในปาฐกถาสำหรับนักเรียนที่กำลังจะจบการศึกษาที่มหาวิทยาลัยสแตนฟอร์ดในปี 2005 speech อันโด่งดังและน่าประทับใจ ที่สตีฟเล่าในวันนั้นเป็นสิบห้านาทีที่ควรไปหาเวลาฟังเป็นอย่างยิ่ง แต่เรื่อง connecting the dots นั้นโดดเด่นออกมากว่าเรื่องอื่นๆ สำหรับผม เมื่อผมมองย้อนไปในชีวิตของตัวเองแล้วคิดตามนัยยะที่มีอยู่ในคำพูดนั้น..

สตีฟเล่าถึงชีวิตมหาวิทยาลัยที่ต้องหยุดเรียนมาตั้งแต่ไปเรียนได้แค่หกเดือน เพราะในตอนนั้นเขาเลือกมหาวิทยาลัยที่มีค่าใช้จ่ายสูง แต่เมื่อเรียนไปแล้วเขากลับไม่รู้สึกว่าได้ประโยชน์อะไร ด้วยความเกรงใจพ่อเลี้ยงแม่เลี้ยงที่ต้องทำงานหนักเพื่อส่งเขาเรียน เขาเลยหยุดเรียนวิชาที่ถูกบังคับแล้วเริ่มไปลองหาคลาสที่เขาสนใจแทน ไปนั่งเรียนโดยที่ไม่ได้สนใจที่จะสอบเอาหน่วยกิตใดๆ

ในตอนนั้นชีวิตเขาลำบากมาก ไม่มีหอพักอยู่ ต้องไปอาศัยนอนตามพื้นห้องของเพื่อน ต้องไปเก็บขวดโค้กมาขาย เดินเป็นสิบกิโลเพื่อไปกินอาหารฟรีที่วัดพระกฤษณะ แต่การที่ทำตามที่ใจอยาก ด้วยความอยากรู้อยากเห็นกลับกลายเป็นสิ่งที่เขาบอกว่ามันเป็ฯสิ่งที่มีค่าที่สุดในชีวิตในภายหลัง

ในตอนนั้น มหาวิทยาลัยรีดที่เขาอยู่มีคลาสที่โด่งดังมากระดับประเทศคือคลาสสอนให้วาดให้ประดิษฐ์ตัวอักษรสวยงาม (calligraphy) สตีฟก็ไปนั่งเรียนในคลาสนี้ด้วยความสนใจ ได้เรียนฟอนต์รูปแบบต่างๆ ไม่ว่าจะเป็น serif sans serif ได้รู้การเว้นช่องไฟให้สวยงาม เป็นศิลปะที่ลึกซึ้งมาก

ในตอนที่เรียนนั้น สตีฟก็นึกไม่ออกว่าเรียนแล้วจะเอาไปทำอะไร แต่เมื่อสิบปีผ่านไป ตอนที่สตีฟกำลังออกแบบเครื่องคอมพิวเตอร์ macintosh สตีฟก็นึกถึงวิชานี้ขึ้นมา แล้วเอามาประยุกต์ใส่ macintosh ทำให้กลายเป็นคอมพิวเตอร์รุ่นแรกที่มีฟอนต์สวยงาม ถ้าสตีฟไม่หยุดเรียนวิชาที่ไม่ชอบแล้วมานั่งเรียนวิชาที่สนใจเมื่อสิบปีก่อน Mac ก็จะไม่มีฟอนต์ที่สวยงาม มีความสามารถในการพิมพ์งานที่ดูดีมากๆ คอมพิวเตอร์ทั้งโลกก็เลยมีฟอนต์ใช้ตั้งแต่นั้นเป็นต้นมา

“แน่นอนว่า ตอนที่เรียนการประดิษฐ์ตัวอักษรนั้น ผมจะไม่มีทางรู้เลยว่ามันจะเอามาใช้ในสิบปีต่อมาได้ เราจะไม่มีทางเชื่อมจุดไปข้างหน้าได้ เราได้แต่เชื่อมกลับไปยังอดีต ดังนั้นเราจึงต้องเชื่อจุดในวันนี้ว่ามันจะเชื่อมอะไรซักอย่างไปข้างหน้าอย่างแน่นอน ต้องมีความเชื่อในความรู้สึกในใจ กรรม ชีวิต หรือพรหมลิขิต อะไรก็ได้ ซึ่งวิธีนี้ไม่เคยทำให้ผมผิดหวังเลยและเป็นสิ่งที่ทำให้ชีวิตผมแตกต่างจากคนอื่น”….สตีฟ จอบส์ เล่าไว้แบบนั้น

………

ผมทำงานมาหลายอาชีพ สำเร็จบ้างล้มเหลวบ้างต่างกรรมต่างวาระกันไป แต่มีงานชิ้นหนึ่งที่เป็นความภูมิใจและเป็นสิ่งมหัศจรรย์ในชีวิตของผมมากๆ ก็คืองานสร้างและบริหารหลักสูตรที่ใช้ชื่อว่า ABC ซึ่งย่อมาจาก Academy of Business Creativity หรือในนามเป็นทางการว่า สถาบันพัฒนาความคิดสร้างสรรค์เชิงธุรกิจ ที่มหาวิทยาลัยศรีปทุม ซึ่งปัจจุบันเราทำผ่านมาแล้ว 15 รุ่น มีนักเรียนที่จบไปแล้วพันกว่าคน เป็นหลักสูตรอบรมที่หลากหลายทั้งอายุ อาชีพ และเนื้อหาในการสอน เป็นการเรียนทุกวันศุกร์ที่ทำแล้วทั้งรู้สึกว่าได้ทำประโยชน์ในการเปลี่ยนทัศนคติของผู้เรียน และได้ทำสิ่งที่ตัวเองชอบมากๆทุกอาทิตย์

แต่หลักสูตรนี้มีความหมายกับผมมากกว่านั้น เพราะเป็นงานที่เกิดขึ้นในช่วงที่ค่อนข้างตกต่ำและสับสนในตัวเองของผม ที่ออกจากดีแทคแล้วไม่ค่อยประสบความสำเร็จในอาชีพหลังจากนั้นนัก แถมตัดสินใจออกจากงานประจำมาทดลองใช้ชีวิตอิสระเพื่อมีเวลาให้ลูก ในใจก็มีความไม่มั่นใจในตัวเองนักว่าจะทำงานที่สนุกและออกดอกออกผลอีกครั้งได้หรือไม่ หลักสูตรนี้ทำให้นอกจากความมั่นใจกลับมาอย่างมากแล้ว ยังได้มีโอกาสเจอกัลยาณมิตร ลูกศิษย์ลูกหาจำนวนมาก ได้ฟังวิทยากรดีๆ ได้เปลี่ยนชีวิตคนหลายคน และพอมองย้อนกลับไปว่าทำไมถึงสามารถสร้างหลักสูตรแบบนี้ขึ้นมาได้ มองหันหลังไปก็เห็นdots ในอดีตที่โยงมาถึงหลักสูตร abc นี้ได้ชัดเจนมากๆ

Dot แรกที่ผมเห็นก็คือ ผู้ที่ชวนผมทำหลักสูตรนี้ พี่เน่ง อ. รัชนีพร พุคยาภรณ์ พุกกะมาน พี่เน่งเป็นเจ้าของมหาวิทยาลัยศรีปทุม ผมได้มีโอกาสรู้จักพี่เน่งตอนไปเรียนหลักสูตรของสถาบันวิทยาลัยตลาดทุน วตท รุ่นที่ 8 ตอนที่เจอและรู้จักพี่เน่ง ก็ไม่ได้คิดว่าจะมีอะไรมาเกี่ยวข้องกันเพราะผมทำงานที่ดีแทค ส่วนพี่เน่งอยู่ที่มหาวิทยาลัย ไม่มีอะไรน่าจะมาเจอกันได้ แค่คิดว่าพี่เน่งเป็นพี่ที่ใจดีมีเมตตา ผมก็ได้แต่เคารพนับถือในฐานะรุ่นพี่ที่น่ารักตามปกติ

จนช่วงที่ผมเริ่มไม่ทำงานประจำ พี่เน่งได้ข่าวก็นัดมาคุยเพื่อชวนสอนหนังสือ ผมซึ่งรู้ตัวดีว่าเป็นอาจารย์ไม่ได้แน่ๆก็เลยปฏิเสธพี่เน่งแบบสุภาพ แต่ด้วยความเกรงใจก็เลยพยายามหาทางออก บอกพี่เน่งว่าน่าจะทำหลักสูตรคล้ายๆ วตท ที่เคยเรียนกับพี่เน่ง และเสนอไอเดียหลักสูตรที่ผมอยากเรียน คือเป็นเรื่องความคิดสร้างสรรค์ แล้วก็มั่วๆแนะนำวิทยากรที่ผมอยากฟังไป

ด้วยความใจดีและเป็นคนที่มองการณ์ไกลของพี่เน่ง พี่เน่งก็เลยบอกว่าลองพยายามทำมั้ย พี่เน่งรับผิดชอบค่าใช้จ่ายให้เองถ้าทำแล้วขาดทุน ถ้ากำไรค่อยแบ่งกัน อยากลองทำอะไรก็ทำเลย เดี๋ยวพี่เน่งกันพวกระบบระเบียบไม่ให้ยุ่งยากพร้อมส่งทีมงานมหาวิทยาลัยมาช่วย พอเจอข้อเสนอของพี่สาวใจดีแบบนี้ ทำให้ผมจะปฏิเสธทันทีก็ไม่ได้ แต่จะทำก็นึกยังไม่ออกเพราะไม่เคยทำหลักสูตรมาก่อน แถมวิทยากรที่ผมอยากฟังที่บอกพี่เน่ง ผมก็รู้จักแค่ส่วนเดียว

แล้วผมก็นึกถึง dot ที่สองขึ้นมา..

Dot ที่สองคือพี่ตุ้ม สรกล อดุลยานนท์ หรือหนุ่มเมืองจันท์ ที่เป็นทั้งผู้ร่วมก่อตั้งและผู้ร่วมสร้างหลักสูตรด้วยกันตั้งแต่วันแรก ผมรู้จักพี่ตุ้มก่อนหน้านั้นประมาณแปดปีก่อน ตอนนั้นพี่ตุ้มเป็นผู้จัดการสำนักพิมพ์มติชน และผมดูแลการตลาดที่ดีแทค ผมเจอพี่ตุ้มครั้งแรกในห้องประชุมคุยกันเรื่องงานแฮปปี้บุ๊คเดย์ที่พี่ตุ้มเป็นคนจัดและดีแทคเป็นสปอนเซอร์

การประชุมวันนั้นเป็นการเจรจาต่อรองที่ประหลาดมาก เพราะปกติต่างฝ่ายก็จะต้องพยายามเรียกร้องหาข้อได้เปรียบให้กับฝ่ายตัวเองให้มากที่สุดแล้วก็เจรจาต่อรองกันไป แต่วันนั้นด้วยนิสัยของเราสองคน บทสนทนากลายเป็นออกแนวกลับด้าน ผมเสนอว่านอกจากที่ตกลงกันแล้ว เดี๋ยวดีแทคจะช่วยยิง sms โปรโมทให้ พี่ตุ้มก็บอกว่างั้นเดี๋ยวมติชนก็จะลงสื่อเพิ่มให้ฟรี เกทับกันไปมา แย่งกันให้กันจนในที่สุดงานนั้นก็ประสบความสำเร็จเป็นอย่างดีและผมก็ได้รู้จักพี่ตุ้มซึ่งช่วยเหลือเกื้อกูลเป็นที่ปรึกษาให้ผมในเรื่องต่างๆมาตลอด

ก็ไม่น่าเชื่อว่าจุดในวันนั้น อย่างทีสตีฟ จ๊อบส์บอก ว่าเราไม่รู้หรอกว่ามันเป็นกรรม เป็นวาสนา หรือเป็นอะไรกันแน่ แต่เราไม่รู้ว่าจุดนั้นจะพาเราไปไหน นอกจากมองย้อนกลับไป พอผมเริ่มคิดถึงการทำหลักสูตรจากการรับปากพี่เน่งและรู้ตัวว่าผมไม่มีความสามารถพอที่จะทำหลักสูตรที่ว่านั้นคนเดียวได้ คนแรกที่นึกถึงคือพี่ตุ้ม เพราะพี่ตุ้มมีทั้ง connection ที่สามารถเชิญวิทยากรที่ผมเชิญไม่ได้จากการที่พี่ตุ้มช่วยเหลือคนมาหลายสิบปีในฐานะนักเขียน ประกอบกับพี่ตุ้มเป็นคนที่มีน้ำใจที่ผมอยากทำงานด้วยอยู่แล้ว และที่สำคัญโดยบังเอิญ …พี่ตุ้มเพิ่งลาออกจากมติชนเพื่อมาใช้ชีวิตตามใจชอบพอดี

Dot ที่สาม สี่ ห้า หก จนถึงยี่สิบ ต่อมา เกิดขึ้นเมื่อเราเริ่มพยายามจะตั้งไข่ เราเดินสายชักชวนวิทยากรในฝันของเราหลายคน แต่ละคนก็มาจากจุดในอดีต ต่างกรรมต่างวาระที่ผมและพี่ตุ้มได้เจอ ได้รู้จัก ได้ช่วยเหลือเกื้อกูลกันมาก่อน แต่ละท่านที่เราไปชวนมาสอน แทบไม่มีคำถามเลยว่าหลักสูตรอะไร มีค่าตอบแทนหรือไม่ ทุกคนตอบรับด้วยน้ำใจในทันที เราถึงได้ พี่จิก ประภาส ชลศรานนท์ พี่เก้ง จิระ มะลิกุล นิ้วกลม อ. ธันยวัชร์ ไชยตระกูลไชย คุณบุญคลี ปลั่งศิริ พี่จิ๋ม สุวภา เจริญยิ่ง คุณตัน ภาสกรนที พี่แต๋ม ศุภจี สุธรรมพันธุ์ คุณอนันต์ อัศวโภคิน พี่ด้วง ดวงฤทธิ์ บุนนาค ภิญโญ ไตรสุริยธรรมา กระทิง พูนผล ซิกเว่ เบรกเก้ โหน่ง วงศ์ทนง พี่จุ้ย ศุ บุญเลี้ยง วู้ดดี้ฯลฯ มาเป็นสุดยอดวิทยากรตั้งแต่หลักสูตรแรก บางคนเป็นห่วงเป็นใยพาเราไปติวส่วนตัวด้วยซ้ำ อยากให้หลักสูตรที่เราทำออกมาดีและประสบความสำเร็จ

วิทยากรแต่ละคนนั้น ตอนที่รู้จักเขาเหล่านั้น ผมและพี่ตุ้มก็ไม่เคยนึกไม่เคยฝันว่าวันหนึ่งจะได้ไปขอความช่วยเหลือให้มาสอนหลักสูตรโนเนม และใช้ชื่อทุกคนในการชักชวนประชาสัมพันธ์โดยทุกคนเต็มใจและช่วยเหลืออย่างเต็มที่ จนเราเริ่มตั้งไข่หลักสูตร เริ่มโฆษณาได้ เป็นจุดที่เชื่อมโยงมาจากอดีตโดยแท้

Dots อีกเก้าสิบเก้าจุด… ค่อยๆมาจากตอนที่เราเริ่มโฆษณาประชาสัมพันธ์ใหม่ๆ ก็เริ่มมีคนมาสมัครจากช่องทางต่างๆ แต่หลักๆที่มาสมัครก็เป็นคนที่ผมกับพี่ตุ้มรู้จักจากการทำงานด้วยกันบ้าง เคยอ่านข้อเขียนพี่ตุ้มบ้าง เคยอ่านหนังสือผมบ้าง เคยช่วยเหลือ เคยได้ยินชื่ออะไรกันมาบ้าง ส่วนใหญ่ไม่ค่อยรู้ว่าจะเรียนจะสอนอะไร แต่มาเพราะรู้จักเราสองคน ไม่พูดไม่ถามอะไรมาก สมัครมาด้วยความเชื่อล้วนๆ พอเราได้นักเรียนมาพอที่จะทำได้ไม่เจ๊งแล้ว เก้าสิบเก้าคนนั้นก็มาเป็นทั้งนักเรียน ทั้งหนูทดลอง เป็นกัลยาณมิตรที่ช่วยแนะนำ ช่วยประคองมือใหม่ทั้งสอง ซึ่งเราเองก็ทุ่มเทกับนักเรียนอย่างเต็มที่ ทำให้รุ่นแรกออกมาดีอย่างที่เราก็ไม่คิดมาก่อน เราได้มากกว่านักเรียน ได้ทั้งเพื่อน ได้ทั้งพี่น้อง ได้ทั้งที่ปรึกษากลุ่มใหญ่

และที่ไม่คิดมากๆเลยก็คือว่า abc 2 และรุ่นต่อๆมามีนักเรียนมาสมัครโดยที่ไม่ต้องโฆษณาแต่อย่างใด แต่เกิดจากนักเรียนรุ่นที่หนึ่งไปเล่า ไปชวน จนเราได้นักเรียนใหม่อย่างไม่คาดฝัน ไม่คิดว่าจุดเก้าสิบเก้าจุดจะไปโยงต่ออีกเป็นร้อยเป็นพัน ถ้าไม่มองย้อนไปก็จะไม่เห็นชัดขนาดนี้

………..

ผมถึงเชื่อในเรื่อง connecting the dots เป็นอย่างมากเพราะเรื่องราวหลายเรื่องที่ดีๆในชีวิตผมอย่างเช่นเรื่องราวของหลักสูตร abc ก็เกิดขึ้นเพราะจุดในอดีตที่เราสร้างเราจุดไว้ แล้วโยงกันมาจนกลายเป็นภาพในชีวิตที่สวยงามอย่างปัจจุบัน แน่นอนว่าเราต่อจุดไปข้างหน้าไม่ได้ แต่อย่างที่สตีฟ จอบส์บอกไว้ว่าเราต้องเชื่อจุดในวันนี้ ว่ามันจะพาเราไปเจอเรื่องดีๆ มันจะต่อกันเป็นภาพใหม่ๆที่เรานึกไม่ถึงและไม่มีทางนึกถึงในตอนนี้ได้แน่ๆ

การสะสมจุดในวันนี้จึงเป็นเรื่องที่น่าทำ ไม่ว่าจะเป็นการรู้จัก ได้ช่วยเหลือคน ได้สร้างมิตรภาพ ได้พบกัลยาณมิตรจากวาระต่างๆ ได้ทำงานร่วมกับคนอื่น ได้ร่วมโครงการใหม่ๆที่เราไม่คุ้น ได้ลองทำสิ่งต่างๆที่เราชอบ ฯลฯ บนพื้นฐานความเชื่อว่าเราจะต้องทำมันให้เต็มที่ ปลูกต้นไม้ในใจคนอื่นไว้ ด้วยความมั่นใจว่าในวันข้างหน้า จุดที่เราสะสมไว้ในวันนี้มันจะพาเราไปเจอเรื่องดีๆอย่างแน่นอน

มา สะสมและ Connecting the dots กันนะครับ…

> [FB : เขียนไว้ให้เธอ ](https://www.facebook.com/101815121284197/photos/a.101865634612479/162847951847580/?type=3&theater).
<!--stackedit_data:
eyJoaXN0b3J5IjpbLTE4MzUxNTkyNDBdfQ==
-->