
Book Review : Managing Oneself
===

![enter image description here](https://scontent.fbkk2-6.fna.fbcdn.net/v/t1.0-9/s960x960/93255475_1724699847670968_5171743212590596096_o.jpg?_nc_cat=107&_nc_sid=110474&_nc_ohc=naBVO5QJ1lIAX_LpuzG&_nc_ht=scontent.fbkk2-6.fna&_nc_tp=7&oh=8b9ba45ad2b05bd0ddc8bea069e31571&oe=5EBCF16C)

ในบรรดาหนังสือที่ผมมีอยู่ทั้งหมด ส่วนใหญ่อ่านเพียงครั้งเดียวก็น่าจะพอ บางเล่มดีควรจะอ่านซ้ำอีกซักครั้ง แต่ก็มีบางเล่มที่น่าจะอ่านเพียง 0.5 ครั้งเท่านั้น เลวร้ายสุดคือ 0.2 ครั้งก็ถือว่าเยอะเกินไป ควรเขวี้ยงไปทางคนที่อ่านแล้วได้ประโยชน์จะดีกว่า  
  
มีอยู่เล่มเดียวที่ผมเขียนไว้ในหน้าแรกใต้ปกว่า  
  
“จงอ่าน 100 ครั้ง”  
  
เพราะว่ามันเป็นหนังสือระดับ “เปลี่ยนชีวิต” น่าเสียดายผมอ่านครั้งที่หนึ่งช้าไปเล็กน้อย ... เพียงประมาณ 20 ปี  
  
Peter F Drucker ผู้ล่วงลับ เป็นปรมาจารย์ทางด้านการจัดการ (Management) ที่ได้รับการยอมรับอย่างสูงสุด ราวกับเป็นแบรนด์เนมของคำๆนี้ ถ้าผู้อ่านได้มีโอกาสได้อ่านหนังสือของท่านแล้วรู้สึกว่าไม่เห็นจะมีอะไร นั่นเป็นเพราะพวกเราอยู่ใน Post-Drucker Era หรือยุคสมัยที่แนวคิดของท่านได้รับการยอมรับอย่างกว้างขวางไปแล้วนั่นเอง แต่ถ้าอ่านดีๆก็จะพบความลึกซึ้งในความคิดของท่านเหมือนกัน  
  
Managing Oneself (การจัดการตนเอง) เป็นบทความยาวประมาณ 10 หน้า ตีพิมพ์ครั้งแรกในปี 1999 ในเวลาต่อมาทางนิตยสาร Hardvard Businees Review เอามารวมเล่มร่วมกับบทความในแนวเดียวกันจากกูรูท่านอื่น ใช้ชื่อว่า HBR's 10 Must Reads on Managing Yourself หน้าปกสีส้ม ผมมีเล่มนี้แต่ก็ไม่ค่อยได้อ่าน สาเหตุหนึ่งคงจะด้วยตัวหนังสือที่เล็กมาก ที่ผมถืออยู่ในมือและเอาเดินทางไปด้วยตลอดคือหนังสือปกแข็งสีเหลืองเล่มเล็กตามรูป ที่มีแต่บทความนี้เพียงอย่างเดียว (จริงๆมีอีกหนึ่งบทความ) ตัวหนังสือใหญ่โตสะใจวัยเกษียณ ขณะที่ผมรีวิวนี่ได้อ่านไปแล้วอย่างน้อย 4-5 ครั้งแล้ว  
  
แต่อ่านครั้งแรกช้าไปนี่ ผลลัพธ์เปลี่ยนไปมาก  
  
ท่านปรมาจารย์บอกว่า ผู้ที่ประสบความสำเร็จไม่ว่าจะเป็น Napoleon, Da Vinci หรือ Mozart ล้วนจัดการตนเอง ดังนั้นทุกต้องต้องเรียนรู้สิ่งนี้ ท่านแนะนำวิธีการด้วยการตั้งคำถาม ซึ่งมีข้อใหญ่ 5 ข้อด้วยกัน ได้แก่  
  
1, What are my strengths ? จุดแข็งของเราคืออะไร ?  
  
Drucker เชื่อว่าคนจะสร้างผลงานที่ยอดเยี่ยมจากความถนัดหรือจุดแข็ง (Strengths) เท่านั้น ท่านได้แนะนำเทคนิคในการค้นหาจุดแข็งที่เรียกว่า Feedback Analysis โดยเมื่อเราต้องตัดสินใจหรือลงมือทำเรื่องสำคัญ ให้เขียนผลลัพธ์ที่คาดหวังไว้ก่อน เมื่อผ่านไป 9-12 เดือนก็กลับมาตรวจสอบว่าได้ตามที่คาดหรือเปล่า ทำแบบนี้ไปเรื่อยๆ 2-3 ปี จะรู้ว่าจุดแข็งของตนเองอยู่ที่ใด หลังจากค้นพบแล้วให้ 1) พาตัวเองไปอยู่ในที่ๆจุดแข็งสามารถสร้างผลงาน 2) ปรับปรุงจุดแข็งให้ดียิ่งขึ้นไปอีก 3) ทำลายความหยิ่งผยอง และอุปนิสัยที่เป็นอุปสรรคต่อความสำเร็จ  
  
จงอย่าไปเสียเวลาไปปรับปรุงเรื่องที่เราไม่ถนัด (Area of Low Competence) เพราะมันจะดีขึ้นได้เพียงเล็กน้อยเท่านั้น (ลองนึกถึง Lionel Messi พยายามฝึกมวยไทย) Drucker ตั้งข้อสังเกตว่าบริษัทต่างๆมักเสียเวลาและเงินทองไปในการฝึกอบรมบุคลากรธรรมดาให้เก่งขึ้นนิดหน่อย จริงๆแล้วองค์กรควรทุ่มเทไปกับบุคลากรชั้นดีให้กลายเป็นชั้นเยี่ยม (แต่นี่อาจจะเป็นความคิดของฝรั่งนะครับ ผมเห็นองค์กรไทยหลายแห่ง รวมทั้งที่ผมเคยทำงานด้วย ชอบถือคติเราจะไม่ทิ้งใครไว้เบื้องหลัง )  
  
2, How do I perform ? เราทำงานอย่างไรจึงจะได้ผลงาน ?  
  
คนจำนวนมากทำงานด้วยวิธีการที่เขาไม่ถนัดจึงไม่เกิดผลงาน เราจำเป็นต้องค้นหาแนวทางที่เหมาะกับเรา ผู้เขียนคิดว่าคำถามนี้อาจจะสำคัญกว่าเรื่องจุดแข็งด้วยซ้ำ มันเป็นเรื่องของบุคลิกภาพ (Personality) วิธีการที่คนทำงานได้ดีสามารถเปลี่ยนแปลงได้เพียงเล็กน้อย และไม่ง่าย ในการที่จะรู้ว่าเราเหมาะกับวิธีทำงานแบบใด Drucker ให้ตั้งคำถามต่อไปนี้  
  
2.1 Am I a reader or a listener ? เราเป็นนักอ่านหรือนักฟัง ?  
  
หาให้ได้ว่าคุณชอบอ่านหรือชอบฟัง ไม่ค่อยมีใครถนัดทั้งสองอย่าง ผู้เขียนยกตัวอย่าง Dwight Eisenhower อดีตประธานาธิบดีสหรัฐซึ่งเป็น Reader เขาเคยเป็นผู้บัญชาการกองทัพสัมพันธมิตรในสงครามโลกครั้งที่ 2 เป็นผู้พิชิต Hitler ดังนั้นเมื่อสงครามจบความนิยมจึงส่งเขาให้เป็นปธน.ได้ไม่ยาก แต่ Eisenhower เปลี่ยนจากผู้นำที่เก่งกาจตอบคำถามได้อย่างชัดแจ้งตรงประเด็น กลายเป็นคนพูดจาคลุมเครือเรื่อยเปื่อยตอบคำถามนักข่าวไม่ค่อยได้ เขาลืมไปว่าสมัยเป็นทหารนักข่าวต้องส่งคำถามมาให้ก่อน จะได้มีเวลาไปคิด หาข้อมูล และเรียบเรียงคำตอบ ไม่ใช่ตอบกันสดๆแบบผู้นำ Listener ชอบทำกัน (นายกไทยก็อาจจะมีส่วนคล้ายอยู่บ้าง)  
  
ส่วน Lyndon Johnson รับงานต่อจาก John F Kennedy ที่จากไปกระทันและรับเซ้งทีมงานมาด้วย JFK เป็นนักอ่าน เขาสื่อสารด้วยจดหมายและมีเอกสารเยอะมากที่ผู้ช่วยจัดทำขึ้น แต่ Johnson เป็นนักฟัง Drucker แซวว่าท่านปธน.ไม่เข้าใจข้อมูลที่ทีมงานทำขึ้นมาเลยซักนิด มีส่วนทำให้ล้มเหลวในการเป็นผู้นำประเทศ  
  
ผมเป็น Reader อยู่แล้วไม่ต้องสงสัย เวลาผมไปฟังสัมนา ถ้าวิทยากรพูดปากเปล่า ผมจะทำอย่างอื่นไปด้วยขณะฟัง ถ้าผู้พูดมีพวกแผนภาพนำเสนอ ผมมักจะสนใจข้อมูลในนั้นมากกว่าที่เขาพูด ผมชอบเตรียมการ ไม่ชอบ Suprise ไม่ชอบ Improvise มี Youtuber ชื่อดังท่านหนึ่งมาเชิญไปออกช่องเขา ผมตอบทันทีว่าพูดไม่เป็น ทำให้หมดโอกาสออกทีวี ถึงแม้หน้าตาจะดีอยู่มากก็ตาม  
  
2.2 How do I learn ? เราเรียนรู้อย่างไร  
  
Winston Churchill ขึ้นชื่อมากเรื่องสุนทรพจน์ (Speech) แต่เขาเรียนหนังสือได้แย่มาก นักเขียนที่ดีไม่ได้เรียนรู้ด้วยการฟังหรือการอ่าน แต่ต้องเรียนรู้ด้วยการเขียน Bethoven ก็ชอบเขียนโน๊ตไว้ในสมุด แต่ไม่เคยเอามาอ่าน เขาบอกว่าถ้าไม่เขียนไว้ก็จะลืม บางคนเรียนรู้ด้วยการปฏิบัติ บางคนเรียนรู้ด้วยการฟังตัวเองพูด  
  
นอกจากสองคำถามข้างต้นแล้ว (2.1 และ 2.2) Drucker แนะนำคำถามอื่นๆที่จะช่วยตอบว่าเราทำงานอย่างไร เช่น เราชอบทำกับคนหมู่มากหรือทำคนเดียว เราตัดสินใจได้ดีควรเป็นผู้นำ หรือเราเป็นที่ปรึกษาจะเหมาะกว่า หรือเราเป็นเพียงผู้ปฏิบัติ เราทำงานได้ดีภายใต้แรงกดดันและความไม่แน่นอน หรือว่าเราชอบโครงสร้างและสิ่งแวดล้อมในการทำงานที่ไม่เปลี่ยนแปลงเร็ว (ซึ่งถ้าท่านปรมาจารย์ยังไม่เสียชีวิตคงจะทึ่งกับธุรกิจในปัจจุบันมาก) เราถนัดองค์กรใหญ่หรือเล็ก เป็นต้น  
  
ถามเสร็จได้คำตอบแล้ว Drucker แนะนำว่า อย่าพยายามเปลี่ยนตัวเอง เพราะเป็นไปได้ยากที่จะประสบความสำเร็จ แต่จงพยายามปรับปรุงวิธีการทำงานที่เราถนัดให้ดียิ่งขึ้นไป  
  
3, What are my values ? เราให้คุณค่ากับสิ่งใด ?  
  
ท่านอาจารย์บอกว่านี่ไม่ใช้คำถามเกี่ยวกับจริยธรรม แต่เป็น Mirror Test หรือมองในกระจกแล้วอยากเห็นตัวเองเป็นอย่างไร ถ้าเราทำงานในองค์กรที่ระบบคุณค่า (Value System) เข้ากันไม่ได้กับของเรา สิ่งที่จะเกิดขึ้นคือเราจะไม่มีความสุขในการทำงาน และจะไม่เกิดผลงาน  
  
จุดแข็งและวิธีการทำงานของคนมักจะไม่ค่อยขัดแย้งกัน แต่จุดแข็งกับคุณค่าอาจจะไม่ลงรอยกันก็เป็นได้ (Strength - Value Conflict) กล่าวคือเรามีความสามารถและทำงานนั้นๆได้ดี แต่งานนั้นต้องไปเกี่ยวข้องกับเรื่องตุกติกที่เราไม่ชอบ ในกรณีนี้ท่านอาจารย์บอกว่าให้เลือก Value เปลี่ยนไปทำงานอื่นเถอะ  
  
4, Where do I belong ? ที่ทางของเราอยู่ที่ใด ?  
  
คำถามนี้น่าจะถูกใจหรือแทงใจคนรุ่นใหม่จำนวนมาก ที่ยังหาที่ลงให้ตัวเองไม่ได้ ไม่รู้ว่าตัวเองควรจะไปอยู่ที่ไหน Drucker บอกให้ลองถามคำถาม 1-3 ดูอาจจะคิดออก หรือถ้ายังมืดมนอยู่อาจจะใช้วิธีกลับคำถาม ให้ตอบว่า ที่ใดที่เราไม่ควรจะไปอยู่  
  
ในช่วง 10 ปีสุดท้ายของการทำงาน ผมคิดตลอดว่าเราไม่ควรจะอยู่ที่นี่ ยิ่ง 3-4 ปีสุดท้ายนี่มันงานฮาอะไร ? จนในที่สุดผมก็ออกมาตามที่ทราบ แต่ก็นับว่าคิดช้าไปมาก  
  
วันใดที่คุณถามตัวเองว่า นี่มันงานฮาอะไร ? หรือทำไมเราไม่ได้เรียนรู้จากงานนี้เลย นั่นคือวันที่คุณรู้สึกว่าไม่น่าจะมาอยู่ที่นี่แล้ว ให้เตรียมหาทางไป ลองในบริษัทก่อนก็ได้ ถ้ายังฮาอยู่ก็ออกเถอะ บริษัทในโลกนี้ งานอื่นๆในโลกนี้มีมากมาย  
  
5, What should I contribute ? เราควรมีส่วนร่วมในอะไร  
  
คำว่า Contribution ในภาษาอังกฤษเป็นคำที่แปลก เพราะในภาษาไทยไม่มีคำตรง สมมติเราตัดสินใจแล้วว่าที่ทางของเราอยู่ที่งานนี้บริษัทนี้แหละ ก็มาคิดต่อว่า ภายใต้สถานการณ์ที่เป็นอยู่ สิ่งที่ต้องทำให้สำเร็จคืออะไร และด้วย Strength - Way of Performing - Value ของเรา จะต้องทำอย่างไรเพื่อมีส่วนรวมต่อความสำเร็จขององค์กร  
  
นอกจากคำถาม 5 ข้อแล้ว การจัดการตนเองต้องให้ความสำคัญกับเรื่องความสัมพันธ์ด้วย ทุกคนก็้เป็นปัจเจกบุคคล ( Individual) เหมือนเรา ดังนั้นจึงต้องพยายามทำความเข้าใจ จุดแข็ง - วิธีการทำงาน -คุณค่า ของเพื่อนร่วมงานแต่ละคนด้วย เหมือนจะเป็นเรื่องที่ทุกคนเห็นด้วย แต่ท่านอาจารย์บอกว่า น้อยคนจะให้ความสนใจ เอาง่ายๆ หัวหน้าเราเป็น Reader หรือ Listener บางทีเราก็ลืมคิด และใช้วิธีการสื่อสารที่ผิดโดยเขียนรายงานยาวๆไปให้นักฟัง เป็นต้น  
  
ในตอนท้ายของบทความนี้ Drucker เสนอประเด็นเรื่อง Second Carrier ซึ่งนับว่าทันสมัยทีเดียวสำหรับงานเขียนเมื่อ 20 ปีที่แล้ว สมัยนี้คนอายุยืนขึ้น การเกษียณไม่ใช่จุดจบของอาชีพการงานแต่อย่างใด เรายังมีเวลาหลายสิบปีหลังจากนั้นในการทำสิ่งอื่นที่มีความหมาย หรือสำหรับบางคนอาชีพที่สองอาจจะเกิดขึ้นหลังจากที่รู้แน่ว่าอาชีพแรกจะไม่ประสบความสำเร็จ ซึ่งผู้เขียนแนะนำวิธีสร้าง  Second Carrier ไว้ 2-3 วิธี รบกวนหาอ่านกันเอง  
  
หนังสือเล่มนี้มีแปลเป็นไทยนานแล้วครับ ลอง Google กันดูได้ แต่ผมจะไม่พูดชื่อผู้แปลหรือผู้ดัดแปลงเพราะผมเคืองเขามาตั้งแต่ How Will You Measure Your Life ส่วน pdf ก็มีอยู่บ้าง แต่ผมว่าเล่มเหลืองแบบตามรูปนี่เหมาะที่สุดแล้วสำหรับคนที่จะอ่าน 100 ครั้ง  
  
แต่จริง ๆ 2 ครั้งก็พอแล้ว ถ้าไม่ get ก็คงเสียเวลาเปล่าแล้วแหละครับ  
  
หมายเหตุ : ผมเขียนรีวิวนี้ส่วนหนึ่งก็เพื่อตอบผู้อ่านท่านที่ถามมาเกี่ยวกับชีวิตการทำงานก่อน Early Retire ผมไม่คิดว่าตัวเองจะเป็นแบบอย่างที่ดีให้ใคร ประกอบกับคำถามผิด ถ้าต้องแก้คำถามด้วย คงยาวเกิน 1 หน้า A4 ผมจึงไม่ตอบ อ่านเล่มนี้ดีกว่าครับ



>Reference : [FB : Money Works ](https://www.facebook.com/MNYWKS/photos/a.999911960149764/1724699841004302/?type=3&theater&ifg=1).
<!--stackedit_data:
eyJoaXN0b3J5IjpbLTE5NjYzNjcxOTVdfQ==
-->