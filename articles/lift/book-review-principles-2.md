# 28 + 37 บทเรียนที่ได้จากหนังสือ Principles ของ Ray Dalio

> * by Nopadol : 12/08/2019
> * Source : [Nopadol's Story](https://www.nopadolstory.com/book-review/principles-2/).

![enter image description here](https://www.nopadolstory.com/wp-content/uploads/2019/08/Principles-800x445.jpg)

หนังสือเล่มนี้ ต้องบอกว่าอ่านมาตั้งแต่ออกใหม่ ๆ เป็นเล่มภาษาอังกฤษ และสารภาพว่า ด้วยความหนา กว่าจะอ่านจบนานเลยครับ และไม่นานมานี้ ก็ได้เล่มแปลภาษาไทย จากผู้แปลก็มาอ่านอีกรอบ

และก็ได้ให้สัญญาไว้กับหลาย ๆ ท่านว่า อยากเห็นมุมมองของผมในการอ่านหนังสือเล่มนี้ เลยมาเขียน Book Review สิ่งที่ผมได้จากการอ่านหนังสือเล่มนี้ครับ

และตามสไตล์ของผมคือ ผมคงไม่มาสรุปหนังสือทั้งเล่มนะครับ ยิ่งเล่มนี้ ผมคิดว่ามีคนสรุปดี ๆ หลาย ๆ ท่าน ลอง Search หาดูได้ครับ แต่ผมขอสรุปเป็นบทเรียนที่ได้เป็นข้อ ๆ นะครับ และก็ไม่ได้หมายความว่าจะครอบคลุมทุกเรื่องในหนังสือเช่นกันครับ เอาเฉพาะที่ผมคิดว่าเป็น Highlight เช่นกัน

หนังสือเล่มนี้มี 3 ตอนหลักครับ ตอนแรก “ผมมาจากไหน” เป็นตอนที่เล่าประวัติความเป็นมาของ Ray Dalio ซึ่งก็น่าสนใจแต่ถ้าหนังสือเล่มนี้มีแต่ตอนนี้ ผมก็คงไม่ซื้อมาอ่าน เพราะถึงแม้ว่าเขาเป็นคนที่ประสบความสำเร็จอย่างมาก แต่ถ้าอ่านเฉพาะตอนนี้เราก็อาจจะถอดรหัสความสำเร็จออกมาได้ยาก

> Highlight สำหรับผมอยู่ที่ตอนที่ 2 คือ หลักการชีวิต และ ตอนที่ 3 คือหลักการทำงานนี่แหละครับ ดังนั้น Highlight ที่ผมกำลังจะสรุปจะอยู่ที่ 2 ตอนนี้เป็นหลักนะครับ

**หลักการชีวิต**

1. เราควรตอบคำถามให้ได้ว่า 1\) สิ่งที่เราต้องการคืออะไร 2\) สิ่งที่เราเป็นอยู่ในปัจจุบันเป็นอย่างไร และ 3\) แล้วเราจะต้องทำอย่างไรที่จะเปลี่ยนจากสิ่งที่เราเป็นอยู่ในปัจจุบันไปเป็นสิ่งที่เราต้องต้องการ
2. ความฝัน + ความเป็นจริง + ความมุ่งมั่น = ชีวิตที่ประสบความสำเร็จ
3. เราควรเป็นคนที่เปิดใจและมีความโปร่งใส ยอมรับความเป็นจริง และไม่ต้องกลัวในสิ่งที่คนอื่นคิดเกี่ยวกับตัวเราจนทำให้เราไม่กล้าทำอะไร
4. แยกแยะให้ออกระหว่าง สิ่งที่ “ควรจะเป็น” กับ สิ่งที่ “เป็นจริง”
5. ถ้าเราไม่ปรับตัว เราก็อยู่รอดได้ยาก ดังนั้นเราจึงควรกล้าที่จะลองผิดลองถูก
6. ความสำเร็จจะต้องแลกมาจากความเจ็บปวด \(No Pain No Gain\) เราอยากแข็งแกร่งเราต้องผ่านขีดจำกัดของตัวเองให้ได้ ซึ่งนั่นคือความเจ็บปวด
7. ความเจ็บปวด + การคิดทบทวน = การพัฒนา
8. เราเลือกที่จะเจ็บปวดดีกว่าที่จะหนีมัน \(ถ้าสิ่งนั้นมันคุ้มค่ากับความเจ็บปวดที่เราเจอ\)
9. ความผิดพลาดของคนส่วนใหญ่คือการไม่มองตัวเองและคนอื่น ๆ อย่างตรงไปตรงมา \(หรือเรียกง่าย ๆ คือเรามักจะหลอกตัวเราเอง\) คนที่ประสบความสำเร็จคือคนที่มองตัวเองอย่างตรงไปตรงมา เขาจึงสามารถจัดการสิ่งต่าง ๆ ได้
10. การขอให้คนอื่นช่วยในงานที่เราไม่เชี่ยวชาญเป็นสิ่งที่ควรทำเป็นอย่างยิ่ง
11. เราไม่สามารถคิดได้อย่างถูกต้องได้ทั้งหมด จงหาข้อมูลจากคนอื่น ๆ พร้อมกับหลักฐานประกอบ
12. ถ้าเราเปิดใจมากพอและตั้งใจจริง เราก็เกือบจะได้ในสิ่งที่เราต้องการแล้ว
13. 5 ขั้นตอนที่จะทำให้เราได้ทุกอย่างที่เราต้องการในชีวิต 1\) มีเป้าหมายชัดเจน 2\) ระบุปัญหาและอย่าทนกับปัญหาเหล่านั้น 3\) วิเคราะห์ปัญหาเพื่อหาสาเหตุที่แท้จริง 4\) ออกแบบแผนงาน 5\) ทุ่มเททำให้สำเร็จ
14. จัดลำดับความสำคัญ เราทำอะไรได้เกือบทุกอย่าง และเราทำทุกอย่างไม่ได้
15. อย่าติดกับดักความสำเร็จของตัวเอง และอย่าคิดว่าเป้าหมายที่เราต้องการนั้นเป็นไปไม่ได้
16. สิ่งที่จะทำให้เราทำได้ตามเป้าหมายได้แก่ 1\) ความยืดหยุ่น และ 2\) ความรับผิดชอบต่อตัวเอง
17. เรามักจะมีอยู่สิ่งหนึ่งที่มักจะขัดขวางไม่ให้เราประสบความสำเร็จ จงหาสิ่งนั้นให้เจอ และจัดการกับมันซะ
18. ควรฝึกฝนตัวเองให้เปิดรับสิ่งใหม่ ๆ อย่ากังวลในการทำตัวเองให้ดูดี จงกังวลกับเป้าหมายของเรา
19. เลิกตัดสินคนอื่น ให้เอาใจเขามาใส่ใจเรา เราจะได้มองเห็นในมุมมองของคนอื่นด้วย
20. เป็นการยากมากที่ “คำตอบที่ดีที่สุด” จะมาจากความคิดของตัวเราเพียงคนเดียว ฟังคนอื่นบ้าง
21. ถ้าคนที่เราเชื่อถือเป็นจำนวนมากบอกว่าเราทำผิด แต่เราคิดว่าเราทำถูก เป็นไปได้อย่างมากว่าเรากำลังมีอคติ
22. นั่งสมาธิ
23. อุปสรรคที่สำคัญในการตัดสินใจที่ดีคืออารมณ์ในทางลบ และการตัดสินใจมี 2 ขั้นตอนได้แก่ การหาข้อมูลและการตัดสินใจ
24. ปรึกษาคนอื่นแต่อย่าเชื่อทุกอย่างที่เราได้ยิน
25. จำกฏ 80/20 ไว้ และหาให้เจอว่า 20% นั้นคืออะไร
26. เราไม่จำเป็นต้องเป็นคนที่สมบูรณ์แบบ
27. รู้ว่าเมื่อไรไม่ควรวางเดิมพันมีความสำคัญไม่แพ้กับที่เราต้องรู้ว่าเราควรเดิมพันเท่าไร
28. ตัวเลือกที่ดีที่สุด คือตัวเลือกที่มีข้อดีมากกว่าข้อเสีย ไม่ใช่ตัวเลือกที่ไม่มีข้อเสียเลย

**หลักการทำงาน**

1. องค์กรที่ดีเลิศ คือองค์กรที่มีคนที่ดีเลิศและมีวัฒนธรรมที่ดีเลิศ
2. อย่าวิจารณ์หรือกล่าวโทษกันลับหลัง ให้กระทำโดยซึ่งหน้า
3. ให้สร้างวัฒนธรรมที่ยอมรับความผิดพลาด แต่ต้องเรียนรู้จากความผิดพลาดนั้น
4. ให้ตระหนักว่า ไม่มีใครมองตัวเองโดยไม่ลำเอียง
5. ควรแบ่งแยกให้ชัดเจนว่า ความผิดพลาดใดยอมรับได้ แบบใดยอมรับไม่ได้
6. จำไว้ว่าทุกเรื่องราวมีอีกด้านหนึ่งเสมอ
7. ความไม่รู้ไม่ใช่เรื่องน่าอาย
8. ควรสนใจสาระมากกว่ารูปแบบ
9. ถ้าเรายังทำอะไรได้ไม่สำเร็จ ก็อย่าไปคิดว่าเราจะสามารถบอกคนอื่นให้ทำได้สำเร็จได้
10. ความคิดเห็นที่น่าเชื่อถือมาจากคน 2 ประเภทคือ 1\) คนที่ประสบความสำเร็จในเรื่องที่ต้องตัดสินใจอย่างน้อย 3 ครั้ง และ 2\) คนที่สามารถอธิบายความสัมพันธ์ของเหตุและผลที่นำมาสู่ข้อสรุปได้อย่างมีประสิทธิภาพ
11. เหตุผลที่นำมาสู่ข้อสรุป มีความสำคัญมากกว่าข้อสรุป
12. ระวังคำพูดที่เริ่มต้นด้วยคำว่า “ฉันคิดว่า”
13. เมื่อมีการตัดสินแล้ว ทุกคนควรสนับสนุน ถึงแม้ว่าบางคนอาจจะไม่เห็นด้วยก็ตาม
14. การตัดสินใจที่สำคัญที่สุดคือการเลือกคนที่จะมารับผิดชอบงาน
15. แต่ละคนจะเลือกคนที่มีลักษณะเหมือนตัวเอง ดังนั้นการเลือกคนที่จะสัมภาษณ์คนอื่น จึงมีความสำคัญมาก
16. จำไว้ว่าส่วนใหญ่แล้วคนเรามักจะเปลี่ยนแปลงตัวเองได้ไม่มาก
17. จ่ายเงินให้กับคน ไม่ใช่จ่ายเพราะตำแหน่ง ประสิทธิภาพของเขาต้องคู่ควรกับสิ่งที่เราจ่ายไป และจ่ายให้มากกว่าคำว่ายุติธรรม
18. โฟกัสในการทำเค้กให้ใหญ่ขึ้น มากกว่าการแบ่งเค้กให้กับตัวเองหรือใครคนใดคนหนึ่งมากที่สุด
19. การร่วมงานกัน ความเห็นอกเห็นใจ และความมีน้ำใจ สำคัญกว่าเงินทอง
20. สอนคนให้ตกปลา แทนที่จะให้ปลาเฉย ๆ
21. ในการประเมินพนักงาน ความถูกต้องกับความเมตตาคือสิ่งเดียวกัน
22. คนส่วนใหญ่ชอบคำชมเชย แต่การวิจารณ์อย่างถูกต้องอาจมีคุณค่ามากกว่า
23. ข้อผิดพลาดที่สำคัญที่อาจจะเกิดขึ้นในการประเมินคือ มั่นใจในการประเมินของเรามากเกินไป กับ ไม่เข้าใจผลการประเมิน
24. เวลาคนทำงานไม่ดี ให้ดูว่าเกิดจากเรียนรู้ไม่เพียงพอ หรือ มีความสามารถไม่เพียงพอ
25. ประเมินพนักงานให้เหมือนตอนที่เราประเมินผู้สมัครงาน
26. เมื่อเราสร้างกฏ ให้เราอธิบายหลักการเบื้องหลังของกฏเหล่านั้นด้วย
27. กฏทุกข้อมีข้อยกเว้นเสมอ
28. อย่าปฏิบัติต่อทุกคนเท่ากัน แต่ให้ปฏิบัติอย่างเหมาะสม
29. อย่าออกคำสั่งแล้วให้ทุกคนทำตาม แต่ควรพยายามให้ทุกคนเข้าใจตัวเองและเข้าใจผู้อื่น
30. หากเราไม่กังวล เราควรจะกังวล แต่หากเรากังวล เราไม่ต้องกังวลหรอก
31. หลีกเลี่ยงการวิจารณ์ในสิ่งที่เกิดขึ้นไปแล้ว
32. ถ้าเรามีแต่คนเดิม ๆ ทำสิ่งเดิม ๆ เราก็จะได้ผลลัพธ์แบบเดิม ๆ
33. อย่าปรับองค์กรให้เข้ากับคน
34. อย่าสนใจแต่งานของเรา ให้สนใจว่างานจะเป็นอย่างไร ถ้าเราไม่อยู่แล้ว
35. ไม่มีประโยชน์ถ้ามีแต่กฏหมาย แต่ไม่มีตำรวจ \(คือไม่มีผู้ตรวจสอบ\)
36. ไม่มีใครมีอำนาจเหนือระบบ และ ไม่มีใครจะถูกทดแทนไม่ได้
37. คนที่ทำการประเมินที่ดีนั้น ควรจะ 1\) มีเวลาในการรับทราบข้อมูล 2\) มีความสามารถในการประเมิน และ 3\) ไม่มีส่วนได้ส่วนเสีย

เอาเป็นว่านี้คือการ Review หนังสือที่ยาวที่สุดของผมเท่าที่เคยทำมาเลยครับ มันอดไม่ได้ที่จะใส่สิ่งที่ได้เรียนรู้เหล่านี้ไป ซึ่งต้องบอกเลยก็ไม่ได้หมดทั้งเล่มนะครับ แต่เป็นมุมมองผมเท่านั้น

> สุดท้ายผมมองว่า ก็ไม่ได้หมายความว่า ถ้าเราทำตามสิ่งที่ Ray Dalio บอกทั้งหมด เราก็จะสำเร็จแบบ Ray Dalio แน่นอน เพราะบริบทหลาย ๆ อย่างอาจจะแตกต่างกัน แต่สิ่งที่อยากบอกคือ การอ่านหนังสือเล่มนี้ทำให้เราได้ความรู้เพิ่มขึ้นอย่างมาก และหลักการเหล่านี้ก็ได้รับการทดสอบมาแล้วจาก Ray Dalio เอง เราเพียงแต่เอามาลองปรับใช้ให้เข้ากับบริบทเราเอง จนกระทั่งวันหนึ่ง เราก็จะสามารถถอดบทเรียนออกมาเหมือนกับที่ Ray Dalio ทำในหนังสือเล่มนี้นั่นเอง

ท่านที่สนใจหนังสือเล่มนี้ สั่งซื้อได้ที่ Link นี้ครับ [https://amzn.to/2HhXsdh](https://amzn.to/2HhXsdh) \(ผมมักจะสั่งผ่าน Amazon ถ้าไม่ได้มีโอกาสไปซื้อตามร้านหนังสือต่างประเทศในไทยนะครับ\)

ขอให้ทุกท่านพบ “หลักการ” ในการดำเนินชีวิตและการทำงานของตนเองให้เร็วที่สุดนะครับ 

