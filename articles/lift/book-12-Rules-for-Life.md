


> [Source : ](https://).หนังสือ | 12 กฎที่ใช้ได้ตลอดชีวิต 
===
![enter image description here](https://trueid-ugc-prod.imgix.net/partner_files/trueidintrend/134708/775875AC-7FEF-4AB5-8F03-77E0B512DE23.jpeg?auto=format&w=1600)


สวัสดีค่ะ ทุกคนกลับมาพบกับ Diary Therapy กันอีกครั้งนะคะ เคยถามตัวเองไหมคะว่าอะไรคือสิ่งสำคัญในชีวิตของเรา และเราจะใช้ชีวิตของเรานั้นให้มีความหมายได้อย่างไร บางคนก็อาจใช้ชีวิตไปวัน ๆ บางคนอาจสร้างกฎเกณฑ์ให้กับตัวเองแต่บางคนอาจหาวิธีที่เป็นแนวทางในการดำเนินชีวิต วันนี้มีหนังสือเล่มหนึ่งค่ะ ซึ่งน่าสนใจเป็นอย่างมากหากใครที่กำลังมองหาหนังสือหรือหาแนวทางในการดำเนินชีวิตอยู่ละก็ แนะนำค่ะ หนังสือเรื่อง  **“12 กฎที่ใช้ได้ตลอดชีวิต 12 RULES FOR LIFE”** เขียนโดย  **“Jordan B.Peterson”** จากสำนักพิมพ์  **“อมรินทร์ How to”**  เล่มนี้ราคาเล่มละ 395 บาทค่ะ

**“Jordan B.Peterson”** เป็นศาสตราจารย์ด้านจิตวิทยาที่ถือว่าเป็นผู้ทรงอิทธิพลที่สุดในโลกตะวันตก จากมหาวิทยาลัยที่มีชื่อเสียงอย่าง "มหาวิทยาลัยโทรอนโตและฮาร์วาร์" **“Jordan B.Peterson”** ได้นำเสนอ 12 กฎการใช้ชีวิตเพื่อความสำเร็จค่ะ ซึ่งกฎทั้ง 12 ข้อนี้ไม่ยากเกินไปที่เราจะปฏิบัติตามแน่นอนค่ะ โดยทั้ง 12 ข้อนั้นจะมีอะไรบ้างมาดูกันค่ะ (ข้อสรุปนั้นผู้เขียนขอยกมา 10 กฎ นะคะ)

Advertisement

**กฎข้อที่ 1 ยืนให้ตัวตรง อกผายไหล่ผึ่ง**

อ่านดูเป็นเรื่องที่ทำได้ไม่อยากเลย เป็นเรื่องเกี่ยวกับบุคลิกภาพของเรานั้นเอง แต่ส่วนตัวเชื่อว่าเป็นเรื่องยากสำหรับใครหลายคน หนึ่งนั้นคือผู้เขียนเองค่ะ ในขณะที่อ่านก็ได้แต่คิดว่า กฎข้อแรกนี้เป็นเรื่องง่ายแต่การที่เรายืนหลังโค้งหรือที่หลายคนเรียกว่าหลังค่อมนั้นกลับเป็นการยืนที่สบายไม่เกร็ง ฉะนั้นมันก็ไม่ง่ายเลยที่จะไม่เผลอยืนหลังโค้งงอ จึงควรเป็นกฎข้อหนึ่งจริง ๆ ค่ะที่เราควรตระหนักเป็นอย่างมากนอกจากจะเสริมบุคลิกภาพให้เราแล้ว ยังส่งผลต่อสุขภาพของเราอีกด้วย  
![หน้าปกหนังสือ “12 กฎที่ใช้ได้ตลอดชีวิต”](https://trueid-slsapp-storage-prod.s3-ap-southeast-1.amazonaws.com/partner_files/trueidintrend/134708/482FA499-448F-47F3-AB8D-8054A9773E5E.jpeg)

**กฎข้อที่ 2 ดูแลตัวเองให้ดี เหมือนเวลาที่ดูแลคนอื่น**

Advertisement

หลายครั้งที่เราเองหลงลืมดูแลตัวเองให้ดี เคยเป็นไหมคะ ที่เวลาเราซื้อของขวัญให้คนที่เรารักเรามักจะรู้สึกภูมิใจและพิถีพิถันในการเลือกซื้อสิ่งของนั้น ๆ แต่พอจะซื้อของให้กลับตนเองกลับไม่ได้สนใจมากพอ หากเราลองกลับมาดูแลตัวเองให้ดี เหมือนว่ากำลังดูแลคนที่เรารักค่ะ

**กฎข้อที่ 3 คบหาคนที่อยากให้คุณได้ดี**

**![https://pixabay.com/photos/girlfriends-hug-trust-girl-2213259/](https://trueid-slsapp-storage-prod.s3-ap-southeast-1.amazonaws.com/partner_files/trueidintrend/134708/girlfriends-2213259_1920_4.jpg)**

เราอาจมีเพื่อนหรือคนรู้จักมากมายแต่จะมีสักกี่คนคะ ที่หวังดีกับเราอย่างแท้จริง เมื่ออ่านกฎข้อนี้แล้วรู้สึกได้ว่า เป็นเรื่องจริงที่เราควรคบคนที่หวังดีกับเราค่ะ หากเรามีเพื่อนที่ดี หรือมีคนรักที่ดีแล้ว เชื่อค่ะว่าสิ่งดี ๆ จะเกิดขึ้น จะมีคนคอยเตือนสติเรา ดั่งคำสุภาษิตไทยที่ว่า  **"คบคนพาล พาลพาไปหาผิด คบบัณฑิต บัณฑิตพาไปหาผล"** นั้นเองค่ะ  

**กฎข้อที่ 4 เปรียบเทียบตัวคุณกับคนที่คุณเป็นในอดีต ไม่ใช่สิ่งที่คนอื่นเป็นในวันนี้**

Advertisement

หลายครั้งที่เราพยายามแข่งขันกับคนอื่น พยายามสร้างผลงานให้ดีกับใคร ๆ ครั้งไหนที่เราทำได้ดีกว่าก็นั่งดีใจ ครั้งไหนที่เราทำได้ไม่ดีเท่าเขาก็เสียใจ เชื่อว่าหลายคนคงเคยเป็นแบบนี้ แต่หากเราเปลี่ยนตัวเองล่ะคะ พัฒนาตัวเองให้ดีขึ้น ไม่จำเป็นต้องแข่งขันกับใครนอกจากแข่งกับตัวเราเอง เราก็จะไม่มีอคติกับใครค่ะ และยังทำให้เราประสบความสำเร็จค่ะ

**กฎข้อที่ 5 อย่าให้ลูกของคุณทำสิ่งใดที่จะทำให้คุณไม่ชอบพวกเขา**

**![https://pixabay.com/photos/mother-daughter-woman-girl-friend-1599653/](https://trueid-slsapp-storage-prod.s3-ap-southeast-1.amazonaws.com/partner_files/trueidintrend/134708/mother-1599653_1280_0.jpg)**

ข้อนี้หากใครที่ยังไม่มีลูกอาจนึกไม่ออก แต่ในฐานะของคนที่มีลูกแล้วกฎข้อนี้ไม่ใช่เรื่องง่ายเลยค่ะ การที่เราจะให้ลูกทำแต่ในสิ่งที่เราชอบเป็นเรื่องไม่ง่ายเลย เพราะลูกเขามีความคิดและชีวิตเป็นของตัวเขาเอง แต่สิ่งที่พอจะทำตามกฎข้อดีได้คือ เริ่มจากเราต้องเป็นตัวอย่างที่ดี สอนในสิ่งที่ควรทำ และผลของสิ่งที่ไม่ควรทำ ที่สำคัญควรเปิดใจรับฟังกันและกันด้วยค่ะคุยกับลูกให้เข้าใจ รับฟังเขาให้มากและคุยกับเขาให้มากค่ะ

**กฎข้อที่ 6 ดูแลบ้านของคุณให้เรียบร้อยก่อนที่จะวิจารณ์โลก**

เราอาจมัวเสียเวลากับสิ่งอื่นนอกเหนือจากเรื่องในครอบครัว เช่นมัวแต่สนใจเรื่องข่าวดาราเลิกกัน วิจารณ์เรื่องนั่น เรื่องนี่ จนรีบไปว่าเราเองต้องทำหน้าที่อะไรแลดูแลครอบครัวดีแล้วหรือยัง ก่อนจะมัวแต่มองเรื่องนอกบ้าน รู้แต่เรื่องอื่นดีกว่าเรื่องในบ้านของตนเองซะอีกค่ะ อ่านแล้วก็ฉุกคิดและถามตัวเองว่า นี่เรารู้จักคนในครอบครัวและดูแลคนในครอบครัวรวมทั้งสิ่งต่าง ๆ ในบ้านดีแล้วหรือยัง

**กฎข้อที่ 7 ทำสิ่งที่มีความหมาย (ไม่ใช่สิ่งที่ง่ายทันใจ)**

เราอาจทำอะไรได้หลายอย่างแต่สิ่งที่เราทำนั้นมีประโยชน์มากน้อยแค่ไหน และสิ่งที่เราทำนั้นมีประโยชน์อะไรบ้างซึ่งหากทำไปแล้วไม่เกิดประโยชน์อะไร สิ่งที่ทำไปก็ไม่มีความหมายเลยค่ะ เป็นกฎอีกข้อที่เราไม่ควรมองข้าม

**กฎข้อที่ 8 พูดความจริง หรืออย่างน้อยก็ไม่โกหก**

หลายคนโกหกจนเคยตัว แต่เชื่อว่าหลายคนก็เลี่ยงการไม่พูดความจริงโดยการไม่พูดอะไรออกไปเลยใช่ไหมคะ ซึ่งทุกคนรู้ดีอยู่แล้วค่ะว่าการโกหกนั้นเป็นสิ่งที่ไม่ดีและส่งผลที่แย่หลายอย่างตามมา ฉะนั้นกฏข้อนี้เราทุกคนสามารถทำได้แน่นอนค่ะ

**กฎข้อที่ 9 สงสัยไว้ก่อนว่าคนที่คุณกำลังฟังอาจรู้บางสิ่งที่คุณไม่รู้**

หากเคยได้ยินเกี่ยวกับ จงทำตัวเป็นน้ำครึ่งแก้วเสมอ และพร้อมจะรับสิ่งใหม่ ๆ ความรู้ใหม่ ๆ เข้ามาในชีวิตเพราะไม่มีใครที่จะรู้ทุกอย่างจริงไหมค่ะ

**กฎข้อที่ 10 พูดอะไรให้ชัดเจน**

หลายคนคงเคยได้ยิน "คำพูดเป็นเพียงลมปาก" โดยอาจลืมไปว่าคำพูดนั้นสำคัญแค่ไหน เพราะคำพูดนั้นมักสะท้อนอะไรหลายอย่างโดยเฉพาะกระทบกับตัวเราเองเสมออาจบ่งบอกถึงตัวเราค่ะว่าเป็นคนอย่างไร ฉะนั้นจะพูดอะไรเราควรคิดให้รอบคอบ พูดให้ชัดเจนและให้ความสำคัญกับคำพูดของเราให้มากค่ะ

![ปกหลังหนังสือ “12 กฎที่ใช้ได้ตลอดชีวิต”](https://trueid-slsapp-storage-prod.s3-ap-southeast-1.amazonaws.com/partner_files/trueidintrend/134708/E9DF9E5B-8E09-4DC6-8EE7-AEBE359EDF0B.jpeg)

ทั้งหมดนี้เป็นเพียงข้อสรุปที่ได้จากการอ่านและในมุมมองของผู้เขียนเอง ซึ่งเนื้อหาทั้ง 430 หน้านี้อัดแน่นไปด้วยเรื่องราวที่มีประโยชน์ต่อเราในฐานะผู้อ่านเป็นอย่างยิ่งค่ะ ผู้เขียนหวังเป็นอย่างยิ่งว่าบทความนี้จะถูกใจทุกท่าน ไว้พบกันคราวหน้าจะเป็นเรื่องเกี่ยวกับอะไรนั้น ขอฝากติดตามผลงานกันด้วยนะคะ สำหรับวันนี้ต้องลาไปก่อนสวัสดีค่ะ

ติดตามบทความอื่น ๆ ที่นี่ค่ะ : [Diary Therapy](https://cities.trueid.net/@5526)

สามารถดูข้อมูลเพิ่มเติมของหนังสือ :  [ร้านหนังสือซีเอ็ดบุ๊ค](https://www.se-ed.com/product/12-%E0%B8%81%E0%B8%8E%E0%B8%97%E0%B8%B5%E0%B9%88%E0%B9%83%E0%B8%8A%E0%B9%89%E0%B9%84%E0%B8%94%E0%B9%89%E0%B8%95%E0%B8%A5%E0%B8%AD%E0%B8%94%E0%B8%8A%E0%B8%B5%E0%B8%A7%E0%B8%B4%E0%B8%95-12-Rules-For-Life.aspx?no=9786161834043)

**เครดิตรูปภาพ :**

รูปภาพหน้าปก,ภาพประกอบที่ 1,ภาพประกอบที่ 4 โดย : ผู้เขียน

[ภาพประกอบที่ 2](https://pixabay.com/photos/girlfriends-hug-trust-girl-2213259/) [ภาพประกอบที่ 3](https://pixabay.com/photos/mother-daughter-woman-girl-friend-1599653/) ขอบคุณรูปภาพจาก : Pixabay


>Source : [ https://cities.trueid.net](https://cities.trueid.net/article/%E0%B8%AB%E0%B8%99%E0%B8%B1%E0%B8%87%E0%B8%AA%E0%B8%B7%E0%B8%AD-12-%E0%B8%81%E0%B8%8E%E0%B8%97%E0%B8%B5%E0%B9%88%E0%B9%83%E0%B8%8A%E0%B9%89%E0%B9%84%E0%B8%94%E0%B9%89%E0%B8%95%E0%B8%A5%E0%B8%AD%E0%B8%94%E0%B8%8A%E0%B8%B5%E0%B8%A7%E0%B8%B4%E0%B8%95-%E0%B9%82%E0%B8%94%E0%B8%A2-jordan-b-peterson-trueidintrend_134708).

--------


12 กฎสำหรับการใช้ชีวิตโดย Jordan Peterson
===

12 Rules for Life by Jordan Peterson: Summary, Notes, and Lessons

เพื่อที่จะประสบความสำเร็จ เราจำเป็นต้องตั้งกฎเกณฑ์การดำเนินชีวิต เชื่อว่าหลายคนคงจะมีกฎเกณฑ์การดำรงชีวิตอยู่แล้ว วันนี้เราขอแนะนำ 12 กฎการใช้ชีวิตเพื่อความสำเร็จของ Jordan Peterson ซึ่งเป็นนักจิตวิทยาชื่อดังชาวแคนาดา ที่นอกจากจะเป็นนักจิตวิทยาบำบัดแล้วยังเป็นศาสตราจารย์ประจำ University of Toronto ในสาขาจิตวิทยาอีกด้วย กฎทั้ง 12 ข้อนั้นจะมีอะไรบ้าง ไปติดตามกันได้เลย

[![](https://smemove.com/blog/wp-content/uploads/2018/03/jordan-peterson.jpg.size_.custom.crop_.1086x724-800x500.jpg)](https://smemove.com/blog/wp-content/uploads/2018/03/jordan-peterson.jpg.size_.custom.crop_.1086x724-800x500.jpg)

### Rule 1: Stand Up Straight With Your Shoulders Back

กฎข้อแรกก็คือการยืนตัวตรงให้ขนานกับไหล่ตลอดเวลา เชื่อว่าแค่กฎข้อแรกน่าจะเป็นสิ่งหนึ่งที่ใครหลายคนตั้งไว้เป็นกฎของตัวเองเช่นเดียวกัน การยืนตัวตรงหรือจะเรียกว่าอกผายไหล่ผึ่งนั้นเป็นการสร้างบุคลิกภาพที่ดีให้กับตัวคุณเองเวลาที่ต้องอยู่ในที่สาธารณะ แน่นอนว่าเรื่องดังกล่าวนี้อาจจะไม่ใช่เรื่องง่ายของใครบางคน เพราะส่วนใหญ่แล้วเรามักจะลืมตัวและอยู่ในท่าหลังโค้งซึ่งสบายมากกว่า

ไม่เพียงช่วยในเรื่องบุคลิกภาพที่น่ามองและน่าเชื่อถือเท่านั้น การทำให้หลังตรงยังช่วยลดโรคต่าง ๆ ที่อาจจะเกิดขึ้น เช่น กระดูกสันหลังคดงอ และโรคร้ายแรงต่าง ๆ อีกด้วย การทำให้ตัวตรงนั้นจะทำให้ร่างกายของเราหลั่งสาร Serotonin มากขึ้น และลดสาร Octopamine ให้น้อยลง ซึ่งจะทำให้เรามีความสุขและพร้อมที่จะจัดการชีวิตในแต่ละวัน

### Rule 2: Treat Yourself Like Someone You Are Responsible for Helping

ปฏิบัติตนเหมือนคนที่คุณมีความรับผิดชอบในการช่วยเหลือ หรือในที่นี้ก็คือการมีสติอยู่ตลอดเวลานั่นเอง อย่างไรก็ตาม นี่อาจจะไม่ใช่เรื่องง่ายมากนัก เพราะปัจจุบันเราต้องพบเจอในชีวิตประจำวันที่อาจจะแย่งสติของเราไม่ให้มุ่งเน้นกับเรื่องที่สมควรจะใช้สติอย่างมากอยู่ เช่น เรื่องการสูญเสียสิ่งที่รักต่าง ๆ การก้มหน้ามัวแต่เล่นสมาร์ทโฟน ฯลฯ

การมีสติอยู่กับตัวนั้นจะช่วยให้เราแก้ไขปัญหาต่าง ๆ ที่ต้องเผชิญได้ดีกว่า หลายครั้งที่เรามักจะนำเอาอารมณ์ไปใช้ในการแก้ปัญหาซึ่งนั่นเป็นวิธีที่ผิด โดยเราจะเห็นตัวอย่างต่าง ๆ จากสังคมไทยเราในปัจจุบัน สติจะช่วยให้เราทำงานได้อย่างเป็นระบบมีขั้นตอนที่ชัดเจนซึ่งสามารถตรวจสอบได้

[![](https://smemove.com/blog/wp-content/uploads/2018/03/%E0%B8%AA%E0%B8%95%E0%B8%B4%E0%B8%81%E0%B9%87%E0%B8%84%E0%B8%B7%E0%B8%AD%E0%B8%8A%E0%B8%B5%E0%B8%A7%E0%B8%B4%E0%B8%95%E0%B8%96%E0%B9%89%E0%B8%B2%E0%B8%82%E0%B8%B2%E0%B8%94%E0%B8%AA%E0%B8%95%E0%B8%B4%E0%B9%80%E0%B8%A1%E0%B8%B7%E0%B9%88%E0%B8%AD%E0%B9%83%E0%B8%94%E0%B8%81%E0%B9%87%E0%B9%80%E0%B8%AB%E0%B8%A1%E0%B8%B7%E0%B8%AD%E0%B8%99%E0%B8%95%E0%B8%B2%E0%B8%A2.jpg)](https://smemove.com/blog/wp-content/uploads/2018/03/%E0%B8%AA%E0%B8%95%E0%B8%B4%E0%B8%81%E0%B9%87%E0%B8%84%E0%B8%B7%E0%B8%AD%E0%B8%8A%E0%B8%B5%E0%B8%A7%E0%B8%B4%E0%B8%95%E0%B8%96%E0%B9%89%E0%B8%B2%E0%B8%82%E0%B8%B2%E0%B8%94%E0%B8%AA%E0%B8%95%E0%B8%B4%E0%B9%80%E0%B8%A1%E0%B8%B7%E0%B9%88%E0%B8%AD%E0%B9%83%E0%B8%94%E0%B8%81%E0%B9%87%E0%B9%80%E0%B8%AB%E0%B8%A1%E0%B8%B7%E0%B8%AD%E0%B8%99%E0%B8%95%E0%B8%B2%E0%B8%A2.jpg)

### Rule 3: Make Friends with People Who Want the Best For You

ดั่งสุภาษิตไทยที่เราเคยได้ยินมาตลอดว่า “คบคนพาล พาลพาไปหาผิด คบบัณฑิต บัณฑิตพาไปหาผล” การเลือกคบในชีวิตของเรานั้นถือเป็นเรื่องที่ทำให้เราเปลี่ยนแปลงตัวเองได้เช่นเดียวกัน คุณควรที่จะเลือกคบกับเพื่อนที่มุ่งหวังให้เราเป็นคนดีได้แบบสุด ๆ หลายคนอาจจะเลิกคบเพื่อนที่คอยติเราอยู่เสมอ แต่การติเพื่อก่อเมื่อเรานำมาคิดให้ถี่ถ้วนแล้วนั้น จะเข้าใจว่าเพื่อนคนนั้นเป็นเพื่อนที่ดี ซึ่งจะนำพาให้เราเป็นคนที่ดีและก้าวหน้าในชีวิตได้อีกด้วย

### Rule 4: Compare Yourself to Who You Were Yesterday, Not Who Someone Else is Today

เช่นเดียวกันคำสอนที่เราได้ยินมาตั้งแต่เด็กว่าทำวันนี้ให้ดีกว่าเก่านั้นเป็นเรื่องที่ทำให้ชีวิตเราเจริญก้าวหน้าได้ การสำรวจตัวเองในอดีตที่ผ่านมา เพื่อนำมาปรับปรุงแก้ไขให้ตัวเองกลายเป็นคนที่ดีขึ้นในวันนี้ ถือเป็นสิ่งจำเป็นอีกสิ่งหนึ่งที่จะทำให้เราประสบความสำเร็จ นอกจากนั้น ยังเป็นการสร้างความท้าทายให้กับชีวิตคุณอยู่เสมอในการที่จะบังคับตัวเองให้ก้าวไปข้างหน้าไม่ใช่ถอยหลังกลับ

### Rule 5: Do Not Let Your Children Do Anything that Makes You Dislike Them

สำหรับกฎข้อที่ 5 นั้นอาจจะเจาะจงไปสักหน่อย กับการให้เราเลือกที่จะไม่ให้ลูกหลานของเราทำในสิ่งที่เราไม่ชอบ รวมถึงทำสิ่งที่ซ้ำกับที่เราเคยทำพลาดมาในอดีต แต่คนที่ยังไม่มีลูกหลานก็ทำได้เช่นกัน ด้วยการนำกฎข้อที่ 4 มาใช้ร่วมด้วย เพื่อที่ว่าเมื่อเรารู้ว่าสิ่งที่เราไม่ชอบคืออะไร หรือทำไปแล้วไม่ก่อให้เกิดผลดีในชีวิต คุณจะสามารถนำมันมาวิเคราะห์ เพื่อที่วันต่อ ๆ ไปจะได้ไม่ทำซ้ำกับข้อผิดพลาดเดิม

มนุษย์เรานั้นไม่ได้เกิดมาเป็นอมตะ แน่นอนว่าทุกคนย่อมเคยกระทำสิ่งที่ผิดพลาดในอดีตมาก่อน การละทิ้งข้อผิดพลาดนั้นไปแล้วกลับมาปรับปรุงตัวใหม่จะทำให้เรามีชีวิตที่ดีขึ้น อย่าจมอยู่กับอดีตที่ไม่มีวันหวนกลับ เพราะเราไม่สามารถกลับไปแก้ไขมันได้ จงมีชีวิตอยู่กับวันนี้และวันพรุ่งนี้ โดยให้ความผิดพลาดทั้งหลายที่เราเคยกระทำไปเป็นการเรียนรู้และข้อเตือนใจ ที่สำคัญที่สุดสำหรับใครที่มีลูกหลาน ก็อย่าลืมสอนสิ่งที่จะทำให้พวกเขามีชีวิตที่ดี ไม่ทำพลาดเหมือนคุณในอดีตด้วย

[![](https://smemove.com/blog/wp-content/uploads/2018/03/%E0%B8%84%E0%B8%A3%E0%B8%AD%E0%B8%9A%E0%B8%84%E0%B8%A3%E0%B8%B1%E0%B8%A7.gif)](https://smemove.com/blog/wp-content/uploads/2018/03/%E0%B8%84%E0%B8%A3%E0%B8%AD%E0%B8%9A%E0%B8%84%E0%B8%A3%E0%B8%B1%E0%B8%A7.gif)

### Rule 6: Set Your House in Perfect Order Before You Criticize the World

มาครึ่งทางแล้วกับกฎข้อที่ 6 ที่บอกเอาไว้ว่าให้ทำบ้านของคุณให้สมบูรณ์แบบก่อนที่คุณจะไปวิจารณ์โลกภายนอก ซึ่งกฎข้อนี้ค่อนข้างชัดเจนมากทีเดียว การมีบ้าน มีครอบครัว ที่สมบูรณ์จะช่วยให้คุณและบุคคลในครอบครัวดำเนินชีวิตได้อย่างประสบความสำเร็จได้

เมื่อครอบครัวประสบความสำเร็จ คุณรวมถึงบุคคลในครอบครัวจะสร้างความสำเร็จให้กับสังคมภายนอกได้ โลกเรานั้นก้าวไปเร็ว ดังนั้น เราต้องก้าวให้ทัน คุณอาจจะเลือกวิธีการตั้งกฎในครอบครัว เพื่อเป็นการฝึกฝนให้บุคคลในครอบครัวออกไปใช้ชีวิตภายนอกได้ เริ่มต้นง่าย ๆ กับตัวคุณเองด้วยการเลิกทำสิ่งที่ผิด และอย่ามัวแต่ตั้งคำถามว่าสิ่งที่ทำให้คุณทำสิ่งที่ผิดนั้นคืออะไร แต่ให้ก้าวไปข้างหน้าด้วยการพัฒนาตัวเองไม่ให้ทำผิดและขยายไปยังสังคมของคุณ ไม่เพียงแต่คุณจะก้าวหน้าคนเดียว แต่ยังช่วยให้สังคมของคุณก้าวหน้าไปด้วยอีกต่างหาก

### Rule 7: Pursue What is Meaningful (Not What is Expedient)

การมองโลกในแง่ดีเป็นสิ่งที่จะช่วยให้คุณก้าวเข้าสู่ความสำเร็จได้เร็วขึ้น บางครั้งคุณต้องเปลี่ยนความคิดที่ว่าสิ่งที่คุณทำไปนั้นมีประโยชน์หรือไม่ จากนั้นแทนที่ด้วยการคิดวิเคราะห์ว่าสิ่งที่คุณทำไปนั้นมีประโยชน์อะไรบ้างมากกว่า

เมื่อคุณคิดเช่นนี้แล้วจะเป็นการฝึกให้คุณมองโลกในแง่ดี ทำดี และทำให้ชีวิตคุณก้าวหน้าได้ดี บางครั้งสิ่งเล็ก ๆ น้อย ๆ ที่เป็นเรื่องดีอาจจะได้รับการมองข้ามไป แต่สิ่งเล็ก ๆ น้อย ๆ ดังกล่าวที่มีประโยชน์นั้นเมื่อนำมารวมกัน ประโยชน์ของมันจะมากขึ้น และคุณเองจะก้าวไปในอนาคตได้อย่างสดใส

### Rule 8: Tell the Truth, or at least Don’t Lie

อีกกฎหนึ่งที่สำคัญไม่แพ้กันในการดำรงชีวิตให้ประสบความสำเร็จนั้นก็คือการพูดความจริง หรืออย่างน้อยต้องไม่โกหก (หรือที่เราเรียกกันว่าบอกความจริงไม่หมด) การพูดความจริงนอกจากจะทำให้บุคคลรอบข้างมองเราเป็นบุคคลที่น่าเชื่อถือแล้ว ยังไม่เป็นการย้อนมาทำร้ายคุณทีหลังอีกด้วย

สำหรับการโกหกนั้นเชื่อว่าทุกคนรู้แน่นอนว่ามีแต่จะทำให้เกิดผลไม่ดีเกิดขึ้น อย่างเช่น การทำงานนั้นถ้าคุณทำไม่ได้หรือทำไม่ทัน คุณควรจะบอกผู้ที่มีอำนาจเหนือกว่าคุณไปตามตรง เพื่อคุณจะได้ไม่เครียด และยังช่วยกันหาวิธีแก้ไขด้วยกันได้อีกต่างหาก

[![](https://smemove.com/blog/wp-content/uploads/2018/03/%E0%B8%8A%E0%B8%B5%E0%B8%A7%E0%B8%B4%E0%B8%95%E0%B8%84%E0%B8%99%E0%B8%97%E0%B8%B3%E0%B8%87%E0%B8%B2%E0%B8%99%E0%B8%94%E0%B9%89%E0%B8%B2%E0%B8%99%E0%B9%84%E0%B8%AD%E0%B8%97%E0%B8%B5.jpg)](https://smemove.com/blog/wp-content/uploads/2018/03/%E0%B8%8A%E0%B8%B5%E0%B8%A7%E0%B8%B4%E0%B8%95%E0%B8%84%E0%B8%99%E0%B8%97%E0%B8%B3%E0%B8%87%E0%B8%B2%E0%B8%99%E0%B8%94%E0%B9%89%E0%B8%B2%E0%B8%99%E0%B9%84%E0%B8%AD%E0%B8%97%E0%B8%B5.jpg)

### Rule 9: Assume that the Person You Are Listening to Might Know Something You Don’t

ต่อกันด้วยกฎที่ให้สมมติว่าคนที่คุณฟังอาจรู้บางสิ่งบางอย่างที่คุณไม่เคยรู้ คนเรานั้นไม่มีใครรู้ไปหมดทุกอย่างบนโลกใบนี้ แน่นอนว่าแต่ละคนก็มีความรู้ความสามารถแตกต่างกันไป การทำงานและการดำเนินชีวิตให้ประสบความสำเร็จนั้น เราจำเป็นต้องรับฟังความคิดเห็นของผู้อื่น เพื่อที่จะนำมาปรับใช้งานกับตัวเอง หรือเป็นการเรียนรู้เพิ่มเติมเพื่อที่ว่าตัวคุณเองจะสามารถก้าวไปข้างหน้าได้

### Rule 10: Be Precise in Your Speech

บางครั้งเรามักจะลืมไปว่าคำพูดของเรานั้นมีความสำคัญมากแค่ไหน สิ่งหนึ่งที่คุณควรจะรำลึกอยู่เสมอ ก็คือสิ่งที่คุณพูดออกไปนั้นมีผลกระทบกับตัวคุณเองเสมอ อย่างเช่น การทำงานนั้นหากคุณไปรับปากในสิ่งที่คุณทำไม่ได้ บางครั้งงานนั้นอาจจะเสียไปทั้งระบบได้ และตัวคุณเองจะได้รับผลกระทบอย่างรุนแรงเข้ามา ดังนั้น คำพูดของคุณจึงถือได้ว่าเป็นสิ่งที่กำหนดตัวตนของคุณ คุณจึงควรให้ความสำคัญกับคำพูดของคุณให้มากเข้าไว้

### Rule 11: Do Not Bother Children when they are Skateboarding

แม้ว่าการเล่นสเกตบอร์ดจะอันตรายกับลูกหลานของคุณก็ตาม แต่นั่นถือได้ว่าเป็นการฝึกฝนให้เด็ก ๆ ได้รู้จักกับการรับมือและกล้าที่จะทำสิ่งใหม่ ๆ ที่เสี่ยงอันตราย เช่นเดียวกันกับตัวของคุณที่ไม่ควรปิดโอกาสตัวเองกับการไม่ทำอะไรสักอย่างใหม่ ๆ เพราะคิดว่ามันอันตรายเกินไป บางครั้งการเสี่ยงอันตรายบ้างก็เป็นการสร้างความท้าทายให้กับชีวิต และถ้าคุณสามารถทำมันได้สำเร็จ นั่นหมายความว่าคุณก้าวหน้าไปอีกขั้น และพร้อมที่จะเสี่ยงรับอันตรายใหม่ ๆ ที่จะเข้ามาในชีวิตคุณ

### Rule 12: Pet a Cat When You Encounter One on the Street

มาถึงกฎข้อสุดท้ายกันแล้ว กับกฎที่บอกเอาไว้ว่าให้คุณให้อาหารแมวเมื่อคุณพบมันอยู่บนถนน ซึ่งความหมายของมันก็คือคุณควรช่วยเหลือผู้ที่ประสบปัญหา เพื่อที่ว่าในอนาคตเมื่อคุณเป็นผู้ที่ประสบปัญหาบ้าง จะได้มีคนอื่นก้าวเข้ามาช่วยให้คุณผ่านปัญหานั้น ๆ ไปได้

ที่มา : [nateliason](https://www.nateliason.com/lessons/12-rules-for-life-jordan-peterson/)

> Reference : https://smemove.com
<!--stackedit_data:
eyJoaXN0b3J5IjpbMTcxMjUyODg4OSwtMTU5OTM3MTc3MV19
-->