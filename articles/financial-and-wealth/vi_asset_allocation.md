# VI ควรถือหุ้นกี่ % ?

หุ้นเป็นสินทรัพย์ที่มีความเสี่ยง ถึงแม้จะให้ผลตอบแทนดีในระยะยาว แต่ก็ไม่ใช่ว่าทุกคนควรนำเงินทั้งหมดที่มีอยู่ไปซื้อหุ้น สัดส่วนการลงทุนที่เหมาะสมจึงเป็นคำถามสำคัญ และเช่นเคยเหมือนคำถามอื่นๆเกี่ยวกับการลงทุน คำตอบขึ้นอยู่กับใครเป็นคนถาม

ในระยะสั้นผลตอบแทนจากตลาดหุ้นมีความผันผวน เราไม่สามารถทำนายได้ว่า วันพรุ่งนี้ เดือนหน้า หรือปีต่อไป หุ้นจะขึ้นหรือลงมากน้อยเท่าใด แต่ในระยะยาวนานกว่า 1 วัฏจักรธุรกิจ \(Business Cycle\) เช่น 10 ปีขึ้นไป ความผันผวนของผลตอบแทนจะลดลง โดยที่ค่าเฉลี่ยของกำไรในอดีตอยู่ที่ประมาณ 10% ต่อปี และมีโอกาสขาดทุนเพียงเล็กน้อย และถ้าลงทุนได้นานถึง 20 ปี ความผันผวนยิ่งน้อยลงอีก โอกาสขาดทุนแทบไม่มี เมื่อเป็นเช่นนี้ สำหรับผู้ถามที่เพิ่งจะเรียนจบทำงานใหม่ๆ และจะยังทำงานต่อไปอีกหลายสิบปีถึงแม้จะมีการเปลี่ยนบริษัทบ้างก็ตาม คำตอบก็จะเป็นถือหุ้นเกือบ 100% ไม่ต้องคิดให้เสียเวลา แต่คนที่อายุมากแล้ว กำลังใกล้จะเกษียณ และมีเงินก้อนสุดท้ายในชีวิต คำตอบก็จะแตกต่างออกไป

หลักการง่ายๆที่นักวางแผนการเงินชอบพูดถึงคือ ให้ถือหุ้นได้ 100-อายุ \(%\) เช่น สำหรับพนักงานบริษัทอายุ 50 ปี ไม่ควรลงทุนในหุ้นเกิน 100-50 = 50% ของเงินที่มีอยู่ ฟังดูเหมือนจะเป็นหลักการที่ดี แต่ก็ยังมีจุดอ่อนสำคัญ ผู้อ่านลองคิดถึงกรณีคนอายุ 40 ปี ยังเหลือเวลาทำงานอีก 20 ปี ให้ซื้อหุ้นได้เพียง 60% ผมคิดว่าไม่น่าจะเหมาะสม เป็นการเสียโอกาสในการได้รับผลตอบแทนที่ดี

Vanguard บริษัทบริหารสินทรัพย์ชื่อดังเจ้าพ่อกองทุนรวม Passive แนะนำว่า ตั้งแต่เริ่มทำงานจนถึงอายุ 40 ปี เราสามารถลงทุนในหุ้นได้มากถึง 90% ของเงินที่มีอยู่ หลังจากนั้นจะค่อยๆลดลง โดยในวันที่เกษียณ \(ที่สหรัฐคือ 65 ปี\) ยังสามารถถือหุ้นได้มากถึง 50% ที่เหลือเป็นเงินสด ตราสารหนี้ พันธบัตร และเครื่องมือในการลงทุนอื่นๆที่มีความเสี่ยงน้อยกว่าหุ้น สัดส่วนหุ้นจะลดลงอีกจนเมื่อเข้าสู่ช่วงปลายของวัยเกษียณ เช่น หลังจากอายุ 70 ปีเศษๆ ให้เหลือหุ้นไว้ในพอร์ตเพียง 30% หลักการนี้เรียกว่า Target Date ซึ่งบ้านเราก็เพิ่งจะมีกองทุนรวมที่จัดพอร์ตด้วยหลักการนี้เช่นเดียวกัน วิธีการนี้ดีกว่า 100-อายุ พอสมควร

เรื่อง Target Date ผมเคยเขียนไว้ที่นี่นะครับ

[https://web.facebook.com/…/a.630207067120…/930729197068041/…](https://web.facebook.com/MNYWKS/photos/a.630207067120257/930729197068041/?type=3&theater&__xts__%5B0%5D=68.ARAOvqnApK-Q1n1aBwqgFZPcv2UjU5IjS2VPm9lPL0jYp08zXZWjBu_4SlHv1_bb9rKd9tpGOxgRU33_U2Zu2XbTRhLZA6ZzDwlpbp89xvdv20-B1cUmKUIuNJVAZXq_vsCLJzgWcy0P67kZ8J04H5nPlqw7ebBSRXdEKoCZ1KIoE0Flt9bI7Zon4qULkcV34pEPTN9xqirLIdxZffghTmhBJXRZPtiEHieAxr_rsO6hUpm533fZcOPTxrJmgqq6zgZgclzsEgMDMAcmS29iEpcynoHCNs9OPBwKwrKhTtEafsx69il6MokvnQXrp1Ter4zRksniyIEVgInvvckt5zYNMw&__tn__=-UK-R)

อย่างไรก็ตามผมคิดว่านักลงทุนเน้นคุณค่าหรือ VI จำนวนมากไม่เชื่อ Vanguard และกูรูหลายๆท่านก็ทำให้เห็นเป็นตัวอย่างว่า ถ้ามีหุ้นดีราคาถูกให้ซื้อ พวกเขาสามารถถือหุ้น 100% ได้ ไม่ว่าอายุจะมากเท่าใดก็ตาม

และผมเชื่อว่าชาว VI ส่วนใหญ่อีกเหมือนกัน ไม่กล้าทำตามกูรูแน่​ Warren Buffett และดร.นิเวศน์ เหมวชิรวรากร ประสบความสำเร็จใจการลงทุนมายาวนาน จนสะสมความมั่งคั่งได้สูงมาก หากเกิดเศรษฐกิจถดถอย ตลาดหุ้นพัง ซึ่งเกิดขึ้นแน่ๆ ต่อให้มูลค่าหุ้นลดลงเหลือเพียง 50% หรือแม้แต่ 10% ทั้งสองท่านนี้ก็ไม่เดือดร้อน

แต่เราไม่ใช่สองท่านนี้ เทียบไม่ได้เลยทั้งเงินทองที่มี และความสามารถ แบบนี้ทำอย่างไรดี

Christopher H. Browne นักลงทุนเน้นคุณค่าชื่อดังผู้ล่วงลับ ได้เสนอแนะเกี่ยวกับเรื่องนี้ไว้ในหนังสือ The Little Book of Value Investing \(แต่ไม่เชียร์เล่มนี้นะครับ\) ผมเห็นว่าเป็นทางออกที่ดี Browne ตั้งคำถามว่า เมื่อทุกคนรู้ในระยะยาวตลาดหุ้นมีแต่ขึ้นเท่านั้น ดังนั้นเหตุใดจะต้องแบ่งเงินลงทุนจำนวนมากไปอยู่ในพันธบัตรที่ให้ผลตอบแทนต่ำด้วยเล่า ? เขาจึงเสนอให้กันเงินสดไว้จำนวนหนึ่ง ซึ่งในทางปฏิบัติเราอาจจะนำไปซื้อกองทุนรวมตราสารหนี้ จำนวนเงินนี้ต้องมากเพียงพอสำหรับค่าใช้จ่ายในช่วงที่ภาวะตลาดไม่ดี เพื่อที่เราจะไม่ต้องไปแตะต้องหุ้น และปล่อยให้บริษัทดำเนินธุรกิจต่อไปและข้ามผ่านช่วงเวลาที่เลวร้ายนั้นไปได้

ต้องกันเงินไว้มากเท่าใด ?

ผู้อ่านคงเคยได้ยินหลักการถือเงินสดสำหรับค่าใช้จ่าย 3-6 เดือน นั่นเป็นความรู้วางแผนการเงินเบื้องต้น เผื่อตกงานจะได้มีเงินใช้ระหว่างหางานใหม่ แต่สำหรับชาว VI ที่เป็นนักลงทุนเต็มตัว ตกงานตลอดปีตลอดชาติ Browne แนะนำว่าให้กันเงินสดไว้ใช้ 3 ปี ซึ่งเป็นช่วงเวลาที่เขาเชื่อว่านานพอ ถ้าพลาดพลั้งอะไร หลังจาก 3 ปีผ่านไป ราคาหุ้นควรจะฟื้นกลับมาที่เดิมได้ ถ้าบริษัทนั้นดีจริง

ถือเงินสดเพียงพอสำหรับ 3 ปี เป็นความคิดที่ถูกต้องในช่วงวิกฤต Subprime ...

คำแนะนำของ Browne เหมาะสมทีเดียวกับมนุษย์เงินเดือนที่อยากเลิกทำงานแล้ว มีเงินอยู่ก้อนหนึ่งที่ใหญ่พอสมควร เช่น 5 ล้านบาท รู้ว่าตลาดหุ้นให้ผลตอบแทน 10% ต่อปี แต่ก็มีความผันผวน ถ้าต้องขายหุ้นเอาเงินมาใช้จ่ายในขณะที่ภาวะตลาดไม่ดี ก็จะส่งผลต่อกำไรในอนาคตเป็นอย่างมาก

ผมจะลองคำนวณให้ดู สมมติมีค่าใช้จ่ายเดือนละ 20,000 บาท หรือปีละ 240,000 บาท ดังนั้นจึงต้องกันเงินไว้ 240,000x3 = 720,000 บาท หรือคิดเป็น 720,000/5,000,000 = 14.4% ของพอร์ต และถือหุ้น 85.6% ถ้าได้ผลตอบแทน 10% ต่อปีใกล้เคียงตลาด ก็จะได้กำไรปีละ \(5,000,000-720,000\)x10% = 428,000 บาท นับได้ว่ามีอิสระภาพทางการเงินเพราะมีรายได้มากกว่าค่าใช่จ่าย โอกาสได้ผลตอบแทนเท่านี้เป็นไปได้ เพราะเราจะไม่ถูกเหตุการณ์บังคับให้ขายหุ้นเลยตลอด 3 ปี

แต่ถือเงินสด 3 ปี ไม่มากเพียงพอสำหรับวิกฤติ 2540 ...

ในอนาคตอาจจะมีปัญหาที่ร้ายแรงกว่านานกว่าคราว Subprime ดังนั้นถึงแม้คำแนะนำของกูรูท่านนี้จะน่าสนใจ แต่ในการประยุกต์ใช้ เราก็ต้องเผื่อไว้ อาจจะต้องกันเงินไว้เพิ่มขึ้นเป็น 4-5 ปี ก็เป็นได้ครับ ยังโชคดีตรงที่รุนแรงและยาวนานแบบปี 40 มีโอกาสเกิดขึ้นอีกได้น้อยมาก เพราะเราปลดชนวนปัญหาไปหมดแล้ว

นอกจากนี้ยังต้องตรวจสอบคุณภาพของหุ้นในพอร์ตให้ดี มีบริษัทจำนวนมากไม่รอดจากวิกฤตเศรษฐกิจ ทนถือไว้ ก็มีแต่เงินเราจะหายไป ถ้าไม่แน่ใจก็ถือกองทุนรวมดัชนี \(Index Fund\) จะดีกว่าครับ

ที่มา : [https://www.facebook.com/MNYWKS/photos/a.999911960149764/1523046051169683/?type=3&theater](https://www.facebook.com/MNYWKS/photos/a.999911960149764/1523046051169683/?type=3&theater) 

